0	
1	Πάλαι ποτʼ ἐστὶ τοῦτʼ ἐμοὶ δεδογμένον· 
2	ὁ μὲν δίκαιος τοῖς πέλας πέφυκʼ ἀνήρ, 
3	ὃ δʼ ἐς τὸ κέρδος λῆμʼ ἔχων ἀνειμένον 
4	πόλει τʼ ἄχρηστος καὶ συναλλάσσειν βαρύς, 
5	αὑτῷ δʼ ἄριστος· οἶδα δʼ οὐ λόγῳ μαθών. 
6	ἐγὼ γὰρ αἰδοῖ καὶ τὸ συγγενὲς σέβων, 
7	ἐξὸν κατʼ Ἄργος ἡσύχως ναίειν, πόνων 
8	πλείστων μετέσχον εἷς ἀνὴρ Ἡρακλέει, 
9	ὅτʼ ἦν μεθʼ ἡμῶν· νῦν δʼ, ἐπεὶ κατʼ οὐρανὸν 
10	ναίει, τὰ κείνου τέκνʼ ἔχων ὑπὸ πτεροῖς 
11	σῴζω τάδʼ αὐτὸς δεόμενος σωτηρίας. 
12	ἐπεὶ γὰρ αὐτῶν γῆς ἀπηλλάχθη πατήρ, 
13	πρῶτον μὲν ἡμᾶς ἤθελʼ Εὐρυσθεὺς κτανεῖν· 
14	ἀλλʼ ἐξέδραμεν· καὶ πόλις μὲν οἴχεται, 
15	ψυχὴ δʼ ἐσώθη. φεύγομεν δʼ ἀλώμενοι 
16	ἄλλην ἀπʼ ἄλλης ἐξορίζοντες πόλιν. 
17	πρὸς τοῖς γὰρ ἄλλοις καὶ τόδʼ Εὐρυσθεὺς κακοῖς 
18	ὕβρισμʼ ἐς ἡμᾶς ἠξίωσεν ὑβρίσαι· 
19	πέμπων ὅπου γῆς πυνθάνοιθʼ ἱδρυμένους 
20	κήρυκας ἐξαιτεῖ τε κἀξείργει χθονός, 
21	πόλιν προτείνων Ἄργος οὐ σμικρὸν φίλην 
22	ἐχθράν τε θέσθαι, χαὑτὸν εὐτυχοῦνθʼ ἅμα.
23	οἳ δʼ ἀσθενῆ μὲν τἀπ’ ἐμοῦ δεδορκότες, 
24	σμικροὺς δὲ τούσδε καὶ πατρὸς τητωμένους, 
25	τοὺς κρείσσονας σέβοντες ἐξείργουσι γῆς. 
26	ἐγὼ δὲ σὺν φεύγουσι συμφεύγω τέκνοις 
27	καὶ σὺν κακῶς πράσσουσι συμπράσσω κακῶς, 
28	ὀκνῶν προδοῦναι, μή τις ὧδ’ εἴπῃ βροτῶν· 
29	Ἴδεσθ’, ἐπειδὴ παισὶν οὐκ ἔστιν πατήρ, 
30	Ἰόλαος οὐκ ἤμυνε συγγενὴς γεγώς. 
31	πάσης δὲ χώρας Ἑλλάδος τητώμενοι, 
32	Μαραθῶνα καὶ σύγκληρον ἐλθόντες χθόνα 
33	ἱκέται καθεζόμεσθα βώμιοι θεῶν, 
34	προσωφελῆσαι· πεδία γὰρ τῆσδε χθονὸς 
35	δισσοὺς κατοικεῖν Θησέως παῖδας λόγος, 
36	κλήρῳ λαχόντας ἐκ γένους Πανδίονος, 
37	τοῖσδʼ ἐγγὺς ὄντας· ὧν ἕκατι τέρμονας 
38	κλεινῶν Ἀθηνῶν τόνδʼ ἀφικόμεσθʼ ὅρον. 
39	δυοῖν γερόντοιν δὲ στρατηγεῖται φυγή· 
40	ἐγὼ μὲν ἀμφὶ τοῖσδε καλχαίνων τέκνοις, 
41	ἣ δʼ αὖ τὸ θῆλυ παιδὸς Ἀλκμήνη γένος 
42	ἔσωθε ναοῦ τοῦδʼ ὑπηγκαλισμένη 
43	σῴζει· νέας γὰρ παρθένους αἰδούμεθα 
44	ὄχλῳ πελάζειν κἀπιβωμιοστατεῖν. 
45	Ὕλλος δʼ ἀδελφοί θʼ οἷσι πρεσβεύει γένος 
46	ζητοῦσʼ ὅπου γῆς πύργον οἰκιούμεθα, 
47	ἢν τῆσδʼ ἀπωθώμεσθα πρὸς βίαν χθονός. 
48	ὦ τέκνα τέκνα, δεῦρο, λαμβάνεσθʼ ἐμῶν 
49	πέπλων· ὁρῶ κήρυκα τόνδʼ Εὐρυσθέως 
50	στείχοντʼ ἐφʼ ἡμᾶς, οὗ διωκόμεσθʼ ὕπο 
51	πάσης ἀλῆται γῆς ἀπεστερημένοι. 
52	ὦ μῖσος, εἴθʼ ὄλοιο χὡ πέμψας σ’ ἀνήρ· 
53	ὡς πολλὰ δὴ καὶ τῶνδε γενναίῳ πατρὶ 
54	ἐκ τοῦδε ταὐτοῦ στόματος ἤγγειλας κακά. 
55	ἦ που καθῆσθαι τήνδʼ ἕδραν καλὴν δοκεῖς 
56	πόλιν τʼ ἀφῖχθαι σύμμαχον, κακῶς φρονῶν· 
57	οὐ γάρ τις ἔστιν ὃς πάροιθʼ αἱρήσεται 
58	τὴν σὴν ἀχρεῖον δύναμιν ἀντʼ Εὐρυσθέως.
59	χώρει· τί μοχθεῖς ταῦτʼ; ἀνίστασθαί σε χρὴ 
60	ἐς Ἄργος, οὗ σε λεύσιμος μένει δίκη.
61	οὐ δῆτʼ, ἐπεί μοι βωμὸς ἀρκέσει θεοῦ, 
62	ἐλευθέρα τε γαῖʼ ἐν ᾗ βεβήκαμεν.
63	βούλῃ πόνον μοι τῇδε προσθεῖναι χερί; 
64	οὔτοι βίᾳ γέ μʼ οὐδὲ τούσδʼ ἄξεις λαβών.
65	γνώσῃ σύ· μάντις δʼ ἦσθʼ ἄρʼ οὐ καλὸς τάδε.
66	οὐκ ἂν γένοιτο τοῦτʼ ἐμοῦ ζῶντός ποτε. 
67	ἄπαιρʼ· ἐγὼ δὲ τούσδε, κἂν σὺ μὴ θέλῃς, 
68	ἄξω νομίζων, οὗπέρ εἰσʼ, Εὐρυσθέως. 
69	ὦ τὰς Ἀθήνας δαρὸν οἰκοῦντες χρόνον, 
70	ἀμύνεθʼ· ἱκέται δʼ ὄντες ἀγοραίου Διὸς 
71	βιαζόμεσθα καὶ στέφη μιαίνεται — 
72	πόλει τʼ ὄνειδος καὶ θεῶν ἀτιμία. 
73	 — ἔα ἔα· τίς ἡ βοὴ βωμοῦ πέλας 
74	ἕστηκε; ποίαν συμφορὰν δείξει τάχα; 
75	 — ἴδετε τὸν γέροντʼ ἀμαλὸν ἐπὶ πέδῳ 
76	χύμενον· ὦ τάλας.
76a	
77	 — πρὸς τοῦ ποτʼ ἐν γῇ πτῶμα δύστηνον πίτνεις; 
78	ὅδʼ, ὦ ξένοι, με σοὺς ἀτιμάζων θεοὺς 
79	ἕλκει βιαίως Ζηνὸς ἐκ προβωμίων. 
80	σὺ δʼ ἐκ τίνος γῆς, ὦ γέρον, τετράπτολιν 
81	ξύνοικον ἦλθες λαόν; ἢ πέρα- 
82	θεν ἁλίῳ πλάτᾳ 
83	κατέχετʼ ἐκλιπόντες Εὐβοῖδʼ ἀκτάν; 
84	οὐ νησιώτην, ὦ ξένοι, τρίβω βίον, 
85	ἀλλʼ ἐκ Μυκηνῶν σὴν ἀφίγμεθα χθόνα. 
86	ὄνομα τί σε, γέρον, 
87	Μυκηναῖος ὠνόμαζεν λεώς; 
88	τὸν Ἡράκλειον ἴστε που παραστάτην 
89	Ἰόλαον· οὐ γὰρ σῶμʼ ἀκήρυκτον τόδε. 
90	οἶδʼ εἰσακούσας καὶ πρίν· ἀλλὰ τοῦ ποτὲ 
91	ἐν χερὶ σᾷ κομίζεις κόρους 
92	νεοτρεφεῖς; φράσον. 
93	Ἡρακλέους οἵδʼ εἰσὶ παῖδες, ὦ ξένοι, 
94	ἱκέται σέθεν τε καὶ πόλεως ἀφιγμένοι. 
95	τί χρέος; ἢ λόγων πόλεος, ἔνεπέ μοι, 
96	μελόμενοι τυχεῖν; 
97	μήτʼ ἐκδοθῆναι μήτε πρὸς βίαν θεῶν 
98	τῶν σῶν ἀποσπασθέντες εἰς Ἄργος μολεῖν. 
99	ἀλλʼ οὔτι τοῖς σοῖς δεσπόταις τάδʼ ἀρκέσει, 
100	οἳ σοῦ κρατοῦντες ἐνθάδʼ εὑρίσκουσί σε.
101	εἰκὸς θεῶν ἱκτῆρας αἰδεῖσθαι, ξένε, 
102	καὶ μὴ βιαίῳ χερὶ δαιμόνων 
103	ἀπολείπειν σʼ ἕδη· 
104	πότνια γὰρ Δίκα τάδʼ οὐ πείσεται. 
105	ἔκπεμπέ νυν γῆς τούσδε τοὺς Εὐρυσθέως, 
106	κοὐδὲν βιαίῳ τῇδε χρήσομαι χερί. 
107	ἄθεον ἱκεσίαν 
108	μεθεῖναι πόλει ξένων προστροπάν. 
109	καλὸν δέ γʼ ἔξω πραγμάτων ἔχειν πόδα, 
110	εὐβουλίας τυχόντα τῆς ἀμείνονος. 
110a	
111	οὐκοῦν τυράννῳ τῆσδε γῆς φράσαντά σε 
112	χρῆν ταῦτα τολμᾶν, ἀλλὰ μὴ βίᾳ ξένους 
113	θεῶν ἀφέλκειν, γῆν σέβοντʼ ἐλευθέραν. 
114	τίς δʼ ἐστὶ χώρας τῆσδε καὶ πόλεως ἄναξ; 
115	ἐσθλοῦ πατρὸς παῖς Δημοφῶν ὁ Θησέως.
116	πρὸς τοῦτον ἁγὼν ἆρα τοῦδε τοῦ λόγου 
117	μάλιστʼ ἂν εἴη· τἄλλα δʼ εἴρηται μάτην. 
118	καὶ μὴν ὅδʼ αὐτὸς ἔρχεται σπουδὴν ἔχων 
119	Ἀκάμας τʼ ἀδελφός, τῶνδʼ ἐπήκοοι λόγων. 
120	ἐπείπερ ἔφθης πρέσβυς ὢν νεωτέρους 
121	βοηδρομήσας τήνδʼ ἐπʼ ἐσχάραν Διός, 
122	λέξον, τίς ὄχλον τόνδʼ ἀθροίζεται τύχη; 
123	ἱκέται κάθηνται παῖδες οἵδʼ Ἡρακλέους 
124	βωμὸν καταστέψαντες, ὡς ὁρᾷς, ἄναξ, 
125	πατρός τε πιστὸς Ἰόλεως παραστάτης. 
126	τί δῆτʼ ἰυγμῶν ἥδʼ ἐδεῖτο συμφορά; 
127	βίᾳ νιν οὗτος τῆσδʼ ἀπʼ ἐσχάρας ἄγειν 
128	ζητῶν βοὴν ἔστησε κἄσφηλεν γόνυ 
129	γέροντος, ὥστε μʼ ἐκβαλεῖν οἴκτῳ δάκρυ. 
130	καὶ μὴν στολήν γʼ Ἕλληνα καὶ ῥυθμὸν πέπλων 
131	ἔχει, τὰ δʼ ἔργα βαρβάρου χερὸς τάδε. 
132	σὸν δὴ τὸ φράζειν ἐστί, μὴ μέλλειν τ’, ἐμοὶ 
133	ποίας ἀφῖξαι δεῦρο γῆς ὅρους λιπών; 
134	Ἀργεῖός εἰμι· τοῦτο γὰρ θέλεις μαθεῖν· 
135	ἐφʼ οἷσι δʼ ἥκω καὶ παρʼ οὗ λέγειν θέλω.
136	πέμπει Μυκηνῶν δεῦρό μʼ Εὐρυσθεὺς ἄναξ 
137	ἄξοντα τούσδε· πολλὰ δʼ ἦλθον, ὦ ξένε, 
138	δίκαιʼ ὁμαρτῇ δρᾶν τε καὶ λέγειν ἔχων. 
139	Ἀργεῖος ὢν γὰρ αὐτὸς Ἀργείους ἄγω 
140	ἐκ τῆς ἐμαυτοῦ τούσδε δραπέτας ἔχων, 
141	νόμοισι τοῖς ἐκεῖθεν ἐψηφισμένους 
142	θανεῖν· δίκαιοι δʼ ἐσμὲν οἰκοῦντες πόλιν 
143	αὐτοὶ καθʼ αὑτῶν κυρίους κραίνειν δίκας. 
144	πολλῶν δὲ κἄλλων ἑστίας ἀφιγμένοι 
145	ἐν τοῖσιν αὐτοῖς τοισίδʼ ἕσταμεν λόγοις, 
146	κοὐδεὶς ἐτόλμησʼ ἴδια προσθέσθαι κακά. 
147	ἀλλʼ ἤ τινʼ ἐς σὲ μωρίαν ἐσκεμμένοι 
148	δεῦρʼ ἦλθον ἢ κίνδυνον ἐξ ἀμηχάνων 
149	ῥίπτοντες, εἴτʼ οὖν εἴτε μὴ γενήσεται· 
150	οὐ γὰρ φρενήρη γʼ ὄντα σʼ ἐλπίζουσί που 
151	μόνον τοσαύτης ἣν ἐπῆλθον Ἑλλάδος 
152	τὰς τῶνδʼ ἀβούλους συμφορὰς κατοικτιεῖν. 
153	φέρʼ ἀντίθες γάρ· τούσδε τʼ ἐς γαῖαν παρεὶς 
154	ἡμᾶς τʼ ἐάσας ἐξάγειν, τί κερδανεῖς; 
155	τὰ μὲν παρʼ ἡμῶν τοιάδʼ ἔστι σοι λαβεῖν, 
156	Ἄργους τοσήνδε χεῖρα τήν τʼ Εὐρυσθέως 
157	ἰσχὺν ἅπασαν τῇδε προσθέσθαι πόλει. 
158	ἢν δʼ ἐς λόγους τε καὶ τὰ τῶνδʼ οἰκτίσματα 
159	βλέψας πεπανθῇς, ἐς πάλην καθίσταται 
160	δορὸς τὸ πρᾶγμα· μὴ γὰρ ὡς μεθήσομεν 
161	δόξῃς ἀγῶνα τόνδʼ ἄτερ χαλυβδικοῦ. 
162	τί δῆτα φήσεις, ποῖα πεδίʼ ἀφαιρεθείς, 
163	τί ῥυσιασθείς, πόλεμον Ἀργείοις ἔχειν; 
164	ποίοις δʼ ἀμύνων συμμάχοις, τίνος δʼ ὕπερ 
165	θάψεις νεκροὺς πεσόντας; ἦ κακὸν λόγον 
166	κτήσῃ πρὸς ἀστῶν, εἰ γέροντος οὕνεκα, 
167	τύμβου, τὸ μηδὲν ὄντος, ὡς εἰπεῖν ἔπος, 
168	παίδων τε τῶνδʼ, ἐς ἄντλον ἐμβήσῃ πόδα. 
169	ἐρεῖς τὸ λῷστον ἐλπίδʼ εὑρήσειν μόνον. 
170	καὶ τοῦτο πολλῷ τοῦ παρόντος ἐνδεές· 
171	κακῶς γὰρ Ἀργείοισιν οἵδ’ ὡπλισμένοις 
172	μάχοιντʼ ἂν ἡβήσαντες, εἴ τι τοῦτό σε 
173	ψυχὴν ἐπαίρει· χοὑν μέσῳ πολὺς χρόνος 
174	ἐν ᾧ διεργασθεῖτʼ ἄν. ἀλλʼ ἐμοὶ πιθοῦ· 
175	δοὺς μηδέν, ἀλλὰ τἄμ’ ἐῶν ἄγειν ἐμὲ 
176	κτῆσαι Μυκήνας, μηδʼ ὅπερ φιλεῖτε δρᾶν 
177	πάθῃς σὺ τοῦτο, τοὺς ἀμείνονας παρὸν 
178	φίλους ἑλέσθαι, τοὺς κακίονας λάβῃς. 
179	τίς ἂν δίκην κρίνειεν ἢ γνοίη λόγον, 
180	πρὶν ἂν παρʼ ἀμφοῖν μῦθον ἐκμάθῃ σαφῶς;
181	ἄναξ — ὑπάρχει μὲν τόδʼ ἐν τῇ σῇ χθονί — 
182	εἰπεῖν ἀκοῦσαί τʼ ἐν μέρει πάρεστί μοι, 
183	κοὐδείς μʼ ἀπώσει πρόσθεν, ὥσπερ ἄλλοθεν. 
184	ἡμῖν δὲ καὶ τῷδʼ οὐδέν ἐστιν ἐν μέρει· 
185	ἐπεὶ γὰρ Ἄργους οὐ μέτεσθʼ ἡμῖν ἔτι, 
186	ψήφῳ δοκῆσαν, ἀλλὰ φεύγομεν πάτραν, 
187	πῶς ἂν δικαίως ὡς Μυκηναίους ἄγοι 
188	ὧδʼ ὄντας ἡμᾶς, οὓς ἀπήλασαν χθονός; 
189	ξένοι γάρ ἐσμεν. ἢ τὸν Ἑλλήνων ὅρον 
190	φεύγειν δικαιοῦθʼ ὅστις ἂν τἄργος φύγῃ; 
191	οὔκουν Ἀθήνας γʼ· οὐ γὰρ Ἀργείων φόβῳ 
192	τοὺς Ἡρακλείους παῖδας ἐξελῶσι γῆς. 
193	οὐ γάρ τι Τραχίς ἐστιν οὐδʼ Ἀχαιικὸν 
194	πόλισμʼ, ὅθεν σὺ τούσδε, τῇ δίκῃ μὲν οὔ, 
195	τὸ δʼ Ἄργος ὀγκῶν, οἷάπερ καὶ νῦν λέγεις, 
196	ἤλαυνες ἱκέτας βωμίους καθημένους. 
197	εἰ γὰρ τόδʼ ἔσται καὶ λόγους κρινοῦσι σούς, 
198	οὐκ οἶδʼ Ἀθήνας τάσδʼ ἐλευθέρας ἔτι. 
199	ἀλλʼ οἶδʼ ἐγὼ τὸ τῶνδε λῆμα καὶ φύσιν· 
200	θνῄσκειν θελήσουσʼ· ἡ γὰρ αἰσχύνη πάρος 
201	τοῦ ζῆν παρʼ ἐσθλοῖς ἀνδράσιν νομίζεται. 
202	πόλιν μὲν ἀρκεῖ· καὶ γὰρ οὖν ἐπίφθονον 
203	λίαν ἐπαινεῖν ἐστι, πολλάκις δὲ δὴ 
204	καὐτὸς βαρυνθεὶς οἶδʼ ἄγαν αἰνούμενος. 
205	σοὶ δʼ ὡς ἀνάγκη τούσδε βούλομαι φράσαι 
206	σῴζειν, ἐπείπερ τῆσδε προστατεῖς χθονός. 
207	Πιτθεὺς μέν ἐστι Πέλοπος, ἐκ δὲ Πιτθέως 
208	Αἴθρα, πατὴρ δʼ ἐκ τῆσδε γεννᾶται σέθεν 
209	Θησεύς. πάλιν δὲ τῶνδʼ ἄνειμί σοι γένος. 
210	Ἡρακλέης ἦν Ζηνὸς Ἀλκμήνης τε παῖς, 
211	κείνη δὲ Πέλοπος θυγατρός. αὐτανεψίων 
212	πατὴρ ἂν εἴη σός τε χὡ τούτων γεγώς. 
213	γένους μὲν ἥκεις ὧδε τοῖσδε, Δημοφῶν· 
214	ἃ δʼ ἐκτὸς ἤδη τοῦ προσήκοντός σε δεῖ 
215	τεῖσαι λέγω σοι παισί· φημὶ γάρ ποτε 
216	σύμπλους γενέσθαι τῶνδʼ ὑπασπίζων πατρὶ 
217	ζωστῆρα Θησεῖ τὸν πολυκτόνον μέτα· 
218	Ἅιδου τʼ ἐρυμνῶν ἐξανήγαγεν μυχῶν 
219	πατέρα σόν· Ἑλλὰς πᾶσα τοῦτο μαρτυρεῖ. 
220	ὧν ἀντιδοῦναί σʼ οἵδʼ ἀπαιτοῦσιν χάριν, 
221	μήτʼ ἐκδοθῆναι μήτε πρὸς βίαν θεῶν 
222	τῶν σῶν ἀποσπασθέντες ἐκπεσεῖν χθονός. 
223	σοὶ γὰρ τόδʼ αἰσχρὸν χωρίς, ἔν τε πόλει κακόν,
224	ἱκέτας ἀλήτας συγγενεῖς, οἴμοι, κακῶς — 
225	βλέψον πρὸς αὐτοὺς βλέψον· — ἕλκεσθαι βίᾳ. 
226	ἀλλʼ ἄντομαί σε καὶ καταστέφω χεροῖν, 
227	καὶ πρὸς γενείου, μηδαμῶς ἀτιμάσῃς 
228	τοὺς Ἡρακλείους παῖδας ἐς χέρας λαβών· 
229	γενοῦ δὲ τοῖσδε συγγενής, γενοῦ φίλος 
230	πατὴρ ἀδελφὸς δεσπότης· ἅπαντα γὰρ 
231	ταῦτʼ ἐστὶ κρείσσω πλὴν ὑπʼ Ἀργείοις πεσεῖν. 
232	ᾤκτιρʼ ἀκούσας τούσδε συμφορᾶς, ἄναξ.
233	τὴν δʼ εὐγένειαν τῆς τύχης νικωμένην 
234	νῦν δὴ μάλιστʼ ἐσεῖδον· οἵδε γὰρ πατρὸς 
235	ἐσθλοῦ γεγῶτες δυστυχοῦσʼ ἀναξίως. 
236	τρισσαί μʼ ἀναγκάζουσι συμφορᾶς ὁδοί, 
237	Ἰόλαε, τοὺς σοὺς μὴ παρώσασθαι ξένους· 
238	τὸ μὲν μέγιστον Ζεὺς ἐφʼ οὗ σὺ βώμιος 
239	θακεῖς νεοσσῶν τήνδʼ ἔχων πανήγυριν· 
240	τὸ συγγενές τε καὶ τὸ προυφείλειν καλῶς 
241	πράσσειν παρʼ ἡμῶν τούσδε πατρῴαν χάριν· 
242	τό τʼ αἰσχρόν, οὗπερ δεῖ μάλιστα φροντίσαι· 
243	εἰ γὰρ παρήσω τόνδε συλᾶσθαι βίᾳ 
244	ξένου πρὸς ἀνδρὸς βωμόν, οὐκ ἐλευθέραν 
245	οἰκεῖν δοκήσω γαῖαν, Ἀργείων δʼ ὄκνῳ 
246	ἱκέτας προδοῦναι· καὶ τάδʼ ἀγχόνης πέλας. 
247	ἀλλʼ ὤφελες μὲν εὐτυχέστερος μολεῖν, 
248	ὅμως δὲ καὶ νῦν μὴ τρέσῃς ὅπως σέ τις 
249	σὺν παισὶ βωμοῦ τοῦδʼ ἀποσπάσει βίᾳ. 
250	σὺ δʼ Ἄργος ἐλθὼν ταῦτά τʼ Εὐρυσθεῖ φράσον, 
251	πρὸς τοῖσδέ τʼ, εἴ τι τοισίδʼ ἐγκαλεῖ ξένοις, 
252	δίκης κυρήσειν· τούσδε δʼ οὐκ ἄξεις ποτέ. 
253	οὐκ ἢν δίκαιον ᾖ τι καὶ νικῶ λόγῳ; 
254	καὶ πῶς δίκαιον τὸν ἱκέτην ἄγειν βίᾳ; 
255	οὐκ οὖν ἐμοὶ τόδʼ αἰσχρόν, ἀλλʼ οὐ σοὶ βλάβος; 
256	ἐμοί γʼ, ἐάν σοι τούσδʼ ἐφέλκεσθαι μεθῶ. 
257	σὺ δʼ ἐξόριζε, κᾆτʼ ἐκεῖθεν ἄξομεν. 
258	σκαιὸς πέφυκας τοῦ θεοῦ πλείω φρονῶν. 
259	δεῦρʼ, ὡς ἔοικε, τοῖς κακοῖσι φευκτέον. 
260	ἅπασι κοινὸν ῥῦμα δαιμόνων ἕδρα. 
261	ταῦτʼ οὐ δοκήσει τοῖς Μυκηναίοις ἴσως. 
262	οὐκ οὖν ἐγὼ τῶν ἐνθάδʼ εἰμὶ κύριος; 
263	βλάπτων γʼ ἐκείνους μηδέν, ἢν σὺ σωφρονῇς.
264	βλάπτεσθʼ, ἐμοῦ γε μὴ μιαίνοντος θεούς. 
265	οὐ βούλομαί σε πόλεμον Ἀργείοις ἔχειν.
266	κἀγὼ τοιοῦτος· τῶνδε δʼ οὐ μεθήσομαι. 
267	ἄξω γε μέντοι τοὺς ἐμοὺς ἐγὼ λαβών. 
268	οὐκ ἆρ’ ἐς Ἄργος ῥᾳδίως ἄπει πάλιν. 
269	πειρώμενος δὴ τοῦτό γʼ αὐτίκʼ εἴσομαι. 
270	κλαίων ἄρʼ ἅψῃ τῶνδε κοὐκ ἐς ἀμβολάς.
271	μὴ πρὸς θεῶν κήρυκα τολμήσῃς θενεῖν.
272	εἰ μή γʼ ὁ κῆρυξ σωφρονεῖν μαθήσεται.
273	ἄπελθε· καὶ σὺ τοῦδε μὴ θίγῃς, ἄναξ.
274	στείχω· μιᾶς γὰρ χειρὸς ἀσθενὴς μάχη. 
275	ἥξω δὲ πολλὴν Ἄρεος Ἀργείου λαβὼν 
276	πάγχαλκον αἰχμὴν δεῦρο. μυρίοι δέ με 
277	μένουσιν ἀσπιστῆρες Εὐρυσθεύς τʼ ἄναξ 
278	αὐτὸς στρατηγῶν· Ἀλκάθου δʼ ἐπʼ ἐσχάτοις 
279	καραδοκῶν τἀνθένδε τέρμασιν μένει. 
280	λαμπρὸς δʼ ἀκούσας σὴν ὕβριν φανήσεται 
281	σοὶ καὶ πολίταις γῇ τε τῇδε καὶ φυτοῖς· 
282	μάτην γὰρ ἥβην ὧδέ γʼ ἂν κεκτῄμεθα 
283	πολλὴν ἐν Ἄργει, μή σε τιμωρούμενοι. 
284	φθείρου· τὸ σὸν γὰρ Ἄργος οὐ δέδοικʼ ἐγώ. 
285	ἐνθένδε δʼ οὐκ ἔμελλες αἰσχύνας ἐμὲ 
286	ἄξειν βίᾳ τούσδʼ· οὐ γὰρ Ἀργείων πόλει 
287	ὑπήκοον τήνδʼ ἀλλʼ ἐλευθέραν ἔχω. 
288	ὥρα προνοεῖν, πρὶν ὅροις πελάσαι 
289	στρατὸν Ἀργείων· 
290	μάλα δʼ ὀξὺς Ἄρης ὁ Μυκηναίων, 
291	ἐπὶ τοῖσι δὲ δὴ μᾶλλον ἔτʼ ἢ πρίν. 
292	πᾶσι γὰρ οὗτος κήρυξι νόμος, 
293	δὶς τόσα πυργοῦν τῶν γιγνομένων 
294	πόσα νιν λέξειν βασιλεῦσι δοκεῖς, 
295	ὡς δείνʼ ἔπαθεν καὶ παρὰ μικρὸν 
296	ψυχὴν ἦλθεν διακναῖσαι; 
297	οὐκ ἔστι τοῦδε παισὶ κάλλιον γέρας, 
298	ἢ πατρὸς ἐσθλοῦ κἀγαθοῦ πεφυκέναι 
299	γαμεῖν τʼ ἀπʼ ἐσθλῶν· ὃς δὲ νικηθεὶς πόθῳ
300	κακοῖς ἐκοινώνησεν, οὐκ ἐπαινέσω,
301	τέκνοις ὄνειδος οὕνεχʼ ἡδονῆς λιπεῖν.
302	τὸ δυστυχὲς γὰρ ηὑγένει’ ἀμύνεται 
303	τῆς δυσγενείας μᾶλλον· ἡμεῖς γὰρ κακῶν 
304	ἐς τοὔσχατον πεσόντες ηὕρομεν φίλους 
305	καὶ ξυγγενεῖς τούσδʼ, οἳ τοσῆσδʼ οἰκουμένης 
306	Ἑλληνίδος γῆς τῶνδε προύστησαν μόνοι. 
307	δότ’, ὦ τέκνʼ, αὐτοῖς χεῖρα δεξιάν, δότε· 
308	ὑμεῖς τε παισί, καὶ πέλας προσέλθετε. 
309	ὦ παῖδες, ἐς μὲν πεῖραν ἤλθομεν φίλων· 
310	ἢν δʼ οὖν ποθʼ ὑμῖν νόστος ἐς πάτραν φανῇ 
311	καὶ δώματʼ οἰκήσητε καὶ τιμὰς πατρός 
311a	
312	σωτῆρας αἰεὶ καὶ φίλους νομίζετε, 
313	καὶ μήποτʼ ἐς γῆν ἐχθρὸν αἴρεσθαι δόρυ 
314	μέμνησθέ μοι τήνδʼ, ἀλλὰ φιλτάτην πόλιν 
315	πασῶν νομίζετʼ. ἄξιοι δʼ ὑμῖν σέβειν 
316	οἳ γῆν τοσήνδε καὶ Πελασγικὸν λεὼν 
317	ἡμῶν ἀπηλλάξαντο πολεμίους ἔχειν, 
318	πτωχοὺς ἀλήτας εἰσορῶντες· ἀλλʼ ὅμως 
319	οὐκ ἐξέδωκαν οὐδʼ ἀπήλασαν χθονός. 
320	ἐγὼ δὲ καὶ ζῶν καὶ θανών, ὅταν θάνω,
321	πολλῷ σʼ ἐπαίνῳ Θησέως, ὦ τᾶν, πέλας 
322	ὑψηλὸν ἀρῶ καὶ λέγων τάδʼ εὐφρανῶ 
323	ὡς εὖ τʼ ἐδέξω καὶ τέκνοισιν ἤρκεσας 
324	τοῖς Ἡρακλείοις, εὐγενὴς δʼ ἀνʼ Ἑλλάδα 
325	σῴζεις πατρῴαν δόξαν, ἐξ ἐσθλῶν δὲ φὺς 
326	οὐδὲν κακίων τυγχάνεις γεγὼς πατρός, 
327	παύρων μετʼ ἄλλων· ἕνα γὰρ ἐν πολλοῖς ἴσως 
328	εὕροις ἂν ὅστις ἐστὶ μὴ χείρων πατρός. 
329	ἀεί ποθʼ ἥδε γαῖα τοῖς ἀμηχάνοις 
330	σὺν τῷ δικαίῳ βούλεται προσωφελεῖν. 
331	τοιγὰρ πόνους δὴ μυρίους ὑπὲρ φίλων 
332	ἤνεγκε, καὶ νῦν τόνδʼ ἀγῶνʼ ὁρῶ πέλας. 
333	σοί τʼ εὖ λέλεκται, καὶ τὰ τῶνδʼ αὐχῶ, γέρον, 
334	τοιαῦτʼ ἔσεσθαι· μνημονεύσεται χάρις. 
335	κἀγὼ μὲν ἀστῶν σύλλογον ποήσομαι, 
336	τάξω δʼ, ὅπως ἂν τὸν Μυκηναίων στρατὸν 
337	πολλῇ δέχωμαι χειρί· πρῶτα μὲν σκοποὺς 
338	πέμψω πρὸς αὐτόν, μὴ λάθῃ με προσπεσών· 
339	ταχὺς γὰρ Ἄργει πᾶς ἀνὴρ βοηδρόμος· 
340	μάντεις δʼ ἀθροίσας θύσομαι. σὺ δʼ ἐς δόμους 
341	σὺν παισὶ χώρει, Ζηνὸς ἐσχάραν λιπών. 
342	εἰσὶν γὰρ οἵ σου, κἂν ἐγὼ θυραῖος ὦ, 
343	μέριμναν ἕξουσʼ. ἀλλʼ ἴθʼ ἐς δόμους, γέρον. 
344	οὐκ ἂν λίποιμι βωμόν· ἑζώμεσθα δὴ 
345	ἱκέται μένοντες ἐνθάδʼ εὖ πρᾶξαι πόλιν· 
346	ὅταν δʼ ἀγῶνος τοῦδʼ ἀπαλλαχθῇς καλῶς, 
347	ἴμεν πρὸς οἴκους. θεοῖσι δʼ οὐ κακίοσιν 
348	χρώμεσθα συμμάχοισιν Ἀργείων, ἄναξ· 
349	τῶν μὲν γὰρ Ἥρα προστατεῖ, Διὸς δάμαρ, 
350	ἡμῶν δʼ Ἀθηνᾶ. φημὶ δʼ εἰς εὐπραξίαν
351	καὶ τοῦθʼ ὑπάρχειν, θεῶν ἀμεινόνων τυχεῖν· 
352	νικωμένη γὰρ Παλλὰς οὐκ ἀνέξεται. 
353	Εἰ σὺ μέγʼ αὐχεῖς, ἕτεροι 
354	σοῦ πλέον οὐ μέλονται, 
355	ὦ ξεῖν’ Ἀργόθεν ἐλθών, 
356	μεγαληγορίαισι δʼ ἐμὰς 
357	φρένας οὐ φοβήσεις. 
358	μήπω ταῖς μεγάλαισιν οὕ- 
359	τω καὶ καλλιχόροις Ἀθή- 
360	ναις εἴη· σὺ δʼ ἄφρων, ὅ τʼ Ἄρ- 
361	γει Σθενέλου τύραννος. 
362	ὃς πόλιν ἐλθὼν ἑτέραν 
363	οὐδὲν ἐλάσσονʼ Ἄργους, 
364	θεῶν ἱκτῆρας ἀλάτας 
365	καὶ ἐμᾶς χθονὸς ἀντομένους 
366	ξένος ὢν βιαίως 
367	ἕλκεις, οὐ βασιλεῦσιν εἴ- 
368	ξας, οὐκ ἄλλο δίκαιον εἰ- 
369	πών· ποῦ ταῦτα καλῶς ἂν εἴ- 
370	η παρά γʼ εὖ φρονοῦσιν; 
371	Εἰρήνα μὲν ἐμοί γʼ ἀρέ-
372	σκει· σὺ δʼ, ὦ κακόφρων ἄναξ, 
373	λέγω, εἰ πόλιν ἥξεις, 
374	οὐχ οὕτως ἃ δοκεῖς κυρή- 
375	σεις· οὐ σοὶ μόνῳ ἔγχος οὐδʼ 
376	ἰτέα κατάχαλκός ἐστιν. 
377	ἀλλʼ οὐ, πολέμων ἐραστάς, 
378	μή μοι δορὶ συνταράξεις 
379	τὰν εὖ χαρίτων ἔχουσαν 
380	πόλιν, ἀλλʼ ἀνάσχου. 
381	ὦ παῖ, τί μοι σύννοιαν ὄμμασιν φέρων 
382	ἥκεις; νέον τι πολεμίων λέξεις πέρι; 
383	μέλλουσιν ἢ πάρεισιν ἢ τί πυνθάνῃ; 
384	οὐ γάρ τι μὴ ψεύσῃς γε κήρυκος λόγους· 
385	ὁ γὰρ στρατηγὸς εὐτυχὴς τὰ πρὸς θεῶν 
386	εἶσιν, σάφʼ οἶδα, καὶ μάλʼ οὐ σμικρὸν φρονῶν, 
387	ἐς τὰς Ἀθήνας. ἀλλὰ τῶν φρονημάτων 
388	ὁ Ζεὺς κολαστὴς τῶν ἄγαν ὑπερφρόνων. 
389	ἥκει στράτευμʼ Ἀργεῖον Εὐρυσθεύς τʼ ἄναξ· 
390	ἐγώ νιν αὐτὸς εἶδον. ἄνδρα γὰρ χρεών, 
391	ὅστις στρατηγεῖν φησʼ ἐπίστασθαι καλῶς, 
392	οὐκ ἀγγέλοισι τοὺς ἐναντίους ὁρᾶν. 
393	πεδία μὲν οὖν γῆς ἐς τάδʼ οὐκ ἐφῆκέ πω 
394	στρατόν, λεπαίαν δʼ ὀφρύην καθήμενος 
395	σκοπεῖ — δόκησιν δὴ τόδʼ ἂν λέγοιμί σοι — 
396	ποίᾳ προσάξει στρατόπεδον τὰ νῦν δορὸς
397	ἐν ἀσφαλεῖ τε τῆσδʼ ἱδρύσεται χθονός.
398	καὶ τἀμὰ μέντοι πάντʼ ἄραρʼ ἤδη καλῶς· 
399	πόλις τʼ ἐν ὅπλοις, σφάγιά θʼ ἡτοιμασμένα 
400	ἕστηκεν οἷς χρὴ ταῦτα τέμνεσθαι θεῶν, 
402	τροπαῖά τʼ ἐχθρῶν καὶ πόλει σωτήρια, 
401	θυηπολεῖται δʼ ἄστυ μάντεων ὕπο. 
403	χρησμῶν δʼ ἀοιδοὺς πάντας εἰς ἓν ἁλίσας 
404	ἤλεγξα καὶ βέβηλα καὶ κεκρυμμένα 
405	λόγια παλαιά, τῇδε γῇ σωτήρια. 
406	καὶ τῶν μὲν ἄλλων διάφορʼ ἐστὶ θεσφάτοις 
407	πόλλʼ· ἓν δὲ πᾶσι γνῶμα ταὐτὸν ἐμπρέπει· 
408	σφάξαι κελεύουσίν με παρθένον Κόρῃ 
409	Δήμητρος, ἥτις ἐστὶ πατρὸς εὐγενοῦς. 
410	ἐγὼ δʼ ἔχω μέν, ὡς ὁρᾷς, προθυμίαν 
411	τοσήνδʼ ἐς ὑμᾶς· παῖδα δʼ οὔτʼ ἐμὴν κτενῶ 
412	οὔτʼ ἄλλον ἀστῶν τῶν ἐμῶν ἀναγκάσω 
413	ἄκονθʼ· ἑκὼν δὲ τίς κακῶς οὕτω φρονεῖ, 
414	ὅστις τὰ φίλτατʼ ἐκ χερῶν δώσει τέκνα; 
415	καὶ νῦν πικρὰς ἂν συστάσεις ἂν εἰσίδοις, 
416	τῶν μὲν λεγόντων ὡς δίκαιον ἦν ξένοις 
417	ἱκέταις ἀρήγειν, τῶν δὲ μωρίαν ἐμὴν 
418	κατηγορούντων· εἰ δὲ δὴ δράσω τόδε, 
419	οἰκεῖος ἤδη πόλεμος ἐξαρτύεται. 
420	ταῦτʼ οὖν ὅρα σὺ καὶ συνεξεύρισχʼ ὅπως 
421	αὐτοί τε σωθήσεσθε καὶ πέδον τόδε, 
422	κἀγὼ πολίταις μὴ διαβληθήσομαι. 
423	οὐ γὰρ τυραννίδʼ ὥστε βαρβάρων ἔχω· 
424	ἀλλʼ, ἢν δίκαια δρῶ, δίκαια πείσομαι. 
425	ἀλλʼ ἦ πρόθυμον οὖσαν οὐκ ἐᾷ θεὸς 
426	ξένοις ἀρήγειν τήνδε χρῄζουσιν πόλιν; 
427	ὦ τέκνʼ, ἔοιγμεν ναυτίλοισιν, οἵτινες 
428	χειμῶνος ἐκφυγόντες ἄγριον μένος 
429	ἐς χεῖρα γῇ συνῆψαν, εἶτα χερσόθεν 
430	πνοιαῖσιν ἠλάθησαν ἐς πόντον πάλιν. 
431	οὕτω δὲ χἡμεῖς τῆσδʼ ἀπωθούμεσθα γῆς 
432	ἤδη πρὸς ἀκταῖς ὄντες ὡς σεσῳσμένοι. 
433	οἴμοι· τί δῆτʼ ἔτερψας ὦ τάλαινά με 
434	ἐλπὶς τότʼ, οὐ μέλλουσα διατελεῖν χάριν; 
435	συγγνωστὰ γάρ τοι καὶ τὰ τοῦδʼ, εἰ μὴ θέλει 
436	κτείνειν πολιτῶν παῖδας· αἰνέσαι δʼ ἔχω 
437	καὶ τἀνθάδ’· εἰ θεοῖσι δὴ δοκεῖ τάδε 
438	πράσσειν ἔμʼ, οὔτοι σή γʼ ἀπόλλυται χάρις. 
439	ὦ παῖδες, ὑμῖν δʼ οὐκ ἔχω τί χρήσομαι. 
440	ποῖ τρεψόμεσθα; τίς γὰρ ἄστεπτος θεῶν; 
441	ποῖον δὲ γαίας ἕρκος οὐκ ἀφίγμεθα; 
442	ὀλούμεθʼ, ὦ τέκνʼ· ἐκδοθησόμεσθα δή. 
443	κἀμοῦ μὲν οὐδὲν εἴ με χρὴ θανεῖν μέλει, 
444	πλὴν εἴ τι τέρψω τοὺς ἐμοὺς ἐχθροὺς θανών· 
445	ὑμᾶς δὲ κλαίω καὶ κατοικτίρω, τέκνα, 
446	καὶ τὴν γεραιὰν μητέρʼ Ἀλκμήνην πατρός. 
447	ὦ δυστάλαινα τοῦ μακροῦ βίου σέθεν, 
448	τλήμων δὲ κἀγὼ πολλὰ μοχθήσας μάτην. 
449	χρῆν χρῆν ἄρʼ ἡμᾶς ἀνδρὸς εἰς ἐχθροῦ χέρας 
450	πεσόντας αἰσχρῶς καὶ κακῶς λιπεῖν βίον. 
451	ἀλλʼ οἶσθ’ ὅ μοι σύμπραξον; οὐχ ἅπασα γὰρ 
452	πέφευγεν ἐλπὶς τῶνδέ μοι σωτηρίας· 
453	ἔμʼ ἔκδος Ἀργείοισιν ἀντὶ τῶνδʼ, ἄναξ, 
454	καὶ μήτε κινδύνευε, σωθήτω τέ μοι 
455	τέκνʼ· οὐ φιλεῖν δεῖ τὴν ἐμὴν ψυχήν· ἴτω. 
456	μάλιστα δʼ Εὐρυσθεύς με βούλοιτʼ ἂν λαβὼν 
457	τὸν Ἡράκλειον σύμμαχον καθυβρίσαι· 
458	σκαιὸς γὰρ ἁνήρ. τοῖς σοφοῖς δʼ εὐκτὸν σοφῷ 
459	ἔχθραν συνάπτειν, μὴ ἀμαθεῖ φρονήματι· 
460	πολλῆς γὰρ αἰδοῦς καὶ δίκης τις ἂν τύχοι. 
461	ὦ πρέσβυ, μή νυν τήνδʼ ἐπαιτιῶ πόλιν· 
462	τάχʼ ἂν γὰρ ἡμῖν ψευδὲς ἀλλʼ ὅμως κακὸν 
463	γένοιτʼ ὄνειδος ὡς ξένους προυδώκαμεν. 
464	γενναῖα μὲν τάδʼ εἶπας, ἀλλʼ ἀμήχανα. 
465	οὐ σοῦ χατίζων δεῦρʼ ἄναξ στρατηλατεῖ· 
466	τί γὰρ γέροντος ἀνδρὸς Εὐρυσθεῖ πλέον 
467	θανόντος; ἀλλὰ τούσδε βούλεται κτανεῖν. 
468	δεινὸν γὰρ ἐχθροῖς βλαστάνοντες εὐγενεῖς, 
469	νεανίαι τε καὶ πατρὸς μεμνημένοι 
470	λύμας· ἃ κεῖνον πάντα προσκοπεῖν χρεών.
471	ἀλλʼ, εἴ τινʼ ἄλλην οἶσθα καιριωτέραν 
472	βουλήν, ἑτοίμαζʼ, ὡς ἔγωγʼ ἀμήχανος 
473	χρησμῶν ἀκούσας εἰμὶ καὶ φόβου πλέως. 
474	ξένοι, θράσος μοι μηδὲν ἐξόδοις ἐμαῖς 
475	προσθῆτε· πρῶτον γὰρ τόδʼ ἐξαιτήσομαι· 
476	γυναικὶ γὰρ σιγή τε καὶ τὸ σωφρονεῖν 
477	κάλλιστον, εἴσω θʼ ἥσυχον μένειν δόμων. 
478	τῶν σῶν δʼ ἀκούσασʼ, Ἰόλεως, στεναγμάτων 
479	ἐξῆλθον, οὐ ταχθεῖσα πρεσβεύειν γένους. 
480	ἀλλʼ, εἰμὶ γάρ πως πρόσφορος, μέλει δέ μοι 
481	μάλιστ’ ἀδελφῶν, τῶνδε κἀμαυτῆς πέρι 
482	θέλω πυθέσθαι, μὴ ’πὶ τοῖς πάλαι κακοῖς 
483	προσκείμενόν τι πῆμα σὴν δάκνει φρένα. 
484	ὦ παῖ, μάλιστα σʼ οὐ νεωστὶ δὴ τέκνων 
485	τῶν Ἡρακλείων ἐνδίκως αἰνεῖν ἔχω. 
486	ἡμῖν δὲ δόξας εὖ προχωρῆσαι δρόμος 
487	πάλιν μεθέστηκʼ αὖθις ἐς τἀμήχανον· 
488	χρησμῶν γὰρ ᾠδούς φησι σημαίνειν ὅδε, 
489	οὐ ταῦρον οὐδὲ μόσχον, ἀλλὰ παρθένον 
490	σφάξαι Κόρῃ Δήμητρος ἥτις εὐγενής, 
491	εἰ χρὴ μὲν ἡμᾶς, χρὴ δὲ τήνδʼ εἶναι πόλιν. 
492	ταῦτʼ οὖν ἀμηχανοῦμεν· οὔτε γὰρ τέκνα 
493	σφάξειν ὅδʼ αὑτοῦ φησιν οὔτʼ ἄλλου τινός. 
494	κἀμοὶ λέγει μὲν οὐ σαφῶς, λέγει δέ πως, 
495	εἰ μή τι τούτων ἐξαμηχανήσομεν, 
496	ἡμᾶς μὲν ἄλλην γαῖαν εὑρίσκειν τινά, 
497	αὐτὸς δὲ σῶσαι τήνδε βούλεται χθόνα. 
498	ἐν τῷδε κἀχόμεσθα σωθῆναι λόγῳ; 
499	ἐν τῷδε, τἄλλα γʼ εὐτυχῶς πεπραγότες. 
500	μή νυν τρέσῃς ἔτʼ ἐχθρὸν Ἀργεῖον δόρυ· 
501	ἐγὼ γὰρ αὐτὴ πρὶν κελευσθῆναι, γέρον, 
502	θνῄσκειν ἑτοίμη καὶ παρίστασθαι σφαγῇ. 
503	τί φήσομεν γάρ, εἰ πόλις μὲν ἀξιοῖ 
504	κίνδυνον ἡμῶν οὕνεκʼ αἴρεσθαι μέγαν, 
505	αὐτοὶ δὲ προστιθέντες ἄλλοισιν πόνους, 
506	παρόν σφε σῷσαι, φευξόμεσθα μὴ θανεῖν; 
507	οὐ δῆτʼ, ἐπεί τοι καὶ γέλωτος ἄξια, 
508	στένειν μὲν ἱκέτας δαιμόνων καθημένους, 
509	πατρὸς δʼ ἐκείνου φύντας οὗ πεφύκαμεν 
510	κακοὺς ὁρᾶσθαι· ποῦ τάδʼ ἐν χρηστοῖς πρέπει; 
511	κάλλιον, οἶμαι, τῆσδʼ — ἃ μὴ τύχοι ποτέ — 
512	πόλεως ἁλούσης, χεῖρας εἰς ἐχθρῶν πεσεῖν, 
513	κἄπειτα τινὰ πατρὸς οὖσαν εὐγενοῦς 
514	παθοῦσαν Ἅιδην μηδὲν ἧσσον εἰσιδεῖν. 
515	ἀλλʼ ἐκπεσοῦσα τῆσδʼ ἀλητεύσω χθονός; 
516	κοὐκ αἰσχυνοῦμαι δῆτ’, ἐὰν δή τις λέγῃ· 
517	Τί δεῦρʼ ἀφίκεσθʼ ἱκεσίοισι σὺν κλάδοις 
518	αὐτοὶ φιλοψυχοῦντες; ἔξιτε χθονός· 
519	κακοὺς γὰρ ἡμεῖς οὐ προσωφελήσομεν. 
520	ἀλλʼ οὐδὲ μέντοι, τῶνδε μὲν τεθνηκότων, 
521	αὐτὴ δὲ σωθεῖσʼ, ἐλπίδʼ εὖ πράξειν ἔχω· 
522	— πολλοὶ γὰρ ἤδη τῇδε προύδοσαν φίλους. — 
523	τίς γὰρ κόρην ἔρημον ἢ δάμαρτʼ ἔχειν, 
524	ἢ παιδοποιεῖν ἐξ ἐμοῦ βουλήσεται; 
525	οὐκ οὖν θανεῖν ἄμεινον ἢ τούτων τυχεῖν 
526	ἀναξίαν; ἄλλῃ δὲ κἂν πρέποι τινὶ 
527	μᾶλλον τάδʼ, ἥτις μὴ ’πίσημος ὡς ἐγώ. 
528	ἡγεῖσθʼ ὅπου δεῖ σῶμα κατθανεῖν τόδε 
529	καὶ στεμματοῦτε καὶ κατάρχεσθʼ, εἰ δοκεῖ· 
530	νικᾶτε δʼ ἐχθρούς· ἥδε γὰρ ψυχὴ πάρα 
531	ἑκοῦσα κοὐκ ἄκουσα· κἀξαγγέλλομαι 
532	θνῄσκειν ἀδελφῶν τῶνδε κἀμαυτῆς ὕπερ.
533	εὕρημα γάρ τοι μὴ φιλοψυχοῦσʼ ἐγὼ 
534	κάλλιστον ηὕρηκ’, εὐκλεῶς λιπεῖν βίον. 
535	φεῦ φεῦ, τί λέξω παρθένου μέγαν λόγον 
536	κλύων, ἀδελφῶν ἣ πάρος θέλει θανεῖν; 
537	τούτων τίς ἂν λέξειε γενναίους λόγους 
538	μᾶλλον, τίς ἂν δράσειεν ἀνθρώπων ἔτι; 
539	ὦ τέκνον, οὐκ ἔστʼ ἄλλοθεν τὸ σὸν κάρα, 
540	ἀλλʼ ἐξ ἐκείνου σπέρμα τῆς θείας φρενὸς 
541	πέφυκας Ἡράκλειος· οὐδʼ αἰσχύνομαι 
542	τοῖς σοῖς λόγοισι, τῇ τύχῃ δʼ ἀλγύνομαι. 
543	ἀλλʼ ᾗ γένοιτʼ ἂν ἐνδικωτέρως φράσω· 
544	πάσας ἀδελφὰς τῆσδε δεῦρο χρὴ καλεῖν, 
545	κᾆθʼ ἡ λαχοῦσα θνῃσκέτω γένους ὕπερ· 
546	σὲ δʼ οὐ δίκαιον κατθανεῖν ἄνευ πάλου. 
547	οὐκ ἂν θάνοιμι τῇ τύχῃ λαχοῦσʼ ἐγώ· 
548	χάρις γὰρ οὐ πρόσεστι· μὴ λέξῃς, γέρον. 
549	ἀλλʼ, εἰ μὲν ἐνδέχεσθε καὶ βούλεσθέ μοι 
550	χρῆσθαι προθύμως, τὴν ἐμὴν ψυχὴν ἐγὼ 
551	δίδωμʼ ἑκοῦσα τοῖσδʼ, ἀναγκασθεῖσα δʼ οὔ. 
552	φεῦ· 
553	ὅδʼ αὖ λόγος σοι τοῦ πρὶν εὐγενέστερος· 
554	κἀκεῖνος ἦν ἄριστος· ἀλλʼ ὑπερφέρεις 
555	τόλμῃ τε τόλμαν καὶ λόγῳ χρηστῷ λόγον.
556	οὐ μὴν κελεύω γʼ οὐδʼ ἀπεννέπω, τέκνον, 
557	θνῄσκειν σʼ· ἀδελφοὺς δʼ ὠφελεῖς θανοῦσα σούς. 
558	σοφῶς κελεύεις· μὴ τρέσῃς μιάσματος 
559	τοὐμοῦ μετασχεῖν, ἀλλʼ ἐλευθέρως θάνω. 
560	ἕπου δέ, πρέσβυ· σῇ γὰρ ἐνθανεῖν χερὶ 
561	θέλω· πέπλοις δὲ σῶμʼ ἐμὸν κρύψον παρών· 
562	ἐπεὶ σφαγῆς γε πρὸς τὸ δεινὸν εἶμʼ ἐγώ, 
563	εἴπερ πέφυκα πατρὸς οὗπερ εὔχομαι. 
564	οὐκ ἂν δυναίμην σῷ παρεστάναι μόρῳ. 
565	σὺ δʼ ἀλλὰ τοῦδε χρῇζε, μή μʼ ἐν ἀρσένων, 
566	ἀλλʼ ἐν γυναικῶν, χερσὶν ἐκπνεῦσαι βίον. 
567	ἔσται τάδʼ, ὦ τάλαινα παρθένων, ἐπεὶ 
568	κἀμοὶ τόδʼ αἰσχρόν, μή σε κοσμεῖσθαι καλῶς, 
569	πολλῶν ἕκατι, τῆς τε σῆς εὐψυχίας 
570	καὶ τοῦ δικαίου· τλημονεστάτην δὲ σὲ 
571	πασῶν γυναικῶν εἶδον ὀφθαλμοῖς ἐγώ. 
572	ἀλλʼ, εἴ τι βούλῃ, τούσδε τὸν γέροντά τε 
573	χώρει προσειποῦσʼ ὑστάτοις προσφθέγμασιν. 
574	ὦ χαῖρε, πρέσβυ, χαῖρε καὶ δίδασκέ μοι 
575	τοιούσδε τούσδε παῖδας, ἐς τὸ πᾶν σοφούς, 
576	ὥσπερ σύ, μηδὲν μᾶλλον· ἀρκέσουσι γάρ. 
577	πειρῶ δὲ σῶσαι μὴ θανεῖν, πρόθυμος ὤν· 
578	σοὶ παῖδές ἐσμεν, σαῖν χεροῖν τεθράμμεθα. 
579	ὁρᾷς δὲ κἀμὲ τὴν ἐμὴν ὥραν γάμου 
580	διδοῦσαν ἀντὶ τῶνδε κατθανουμένην. 
581	ὑμεῖς τʼ, ἀδελφῶν ἡ παροῦσʼ ὁμιλία, 
582	εὐδαιμονοῖτε, καὶ γένοιθʼ ὑμῖν ὅσων 
583	ἡμὴ πάροιθε καρδία σφαγήσεται. 
584	καὶ τὸν γέροντα τήν τʼ ἔσω γραῖαν δόμων 
585	τιμᾶτε πατρὸς μητέρʼ Ἀλκμήνην ἐμοῦ 
586	ξένους τε τούσδε. κἂν ἀπαλλαγὴ πόνων 
587	καὶ νόστος ὑμῖν εὑρεθῇ ποτʼ ἐκ θεῶν, 
588	μέμνησθε τὴν σώτειραν ὡς θάψαι χρεών. 
589	κάλλιστά τοι δίκαιον· οὐ γὰρ ἐνδεὴς 
590	ὑμῖν παρέστην, ἀλλὰ προύθανον γένους.
591	τάδʼ ἀντὶ παίδων ἐστί μοι κειμήλια 
592	καὶ παρθενείας, εἴ τι δὴ κάτω χθονός· 
593	εἴη γε μέντοι μηδέν. εἰ γὰρ ἕξομεν 
594	κἀκεῖ μερίμνας οἱ θανούμενοι βροτῶν, 
595	οὐκ οἶδ’ ὅποι τις τρέψεται· τὸ γὰρ θανεῖν 
596	κακῶν μέγιστον φάρμακον νομίζεται. 
597	ἀλλʼ, ὦ μέγιστον ἐκπρέπουσʼ εὐψυχίᾳ 
598	πασῶν γυναικῶν, ἴσθι, τιμιωτάτη 
599	καὶ ζῶσʼ ὑφʼ ἡμῶν καὶ θανοῦσʼ ἔσῃ πολύ· 
600	καὶ χαῖρε· δυσφημεῖν γὰρ ἅζομαι θεάν, 
601	ᾗ σὸν κατῆρκται σῶμα, Δήμητρος κόρην. 
602	ὦ παῖδες, οἰχόμεσθα· λύεται μέλη 
603	λύπῃ· λάβεσθε κεἰς ἕδραν μʼ ἐρείσατε 
604	αὐτοῦ πέπλοισι τοῖσδε κρύψαντες, τέκνα. 
605	ὡς οὔτε τούτοις ἥδόμαι πεπραγμένοις, 
606	χρησμοῦ τε μὴ κρανθέντος οὐ βιώσιμον· 
607	μείζων γὰρ ἄτη· συμφορὰ δὲ καὶ τάδε. 
608	οὔτινά φημι θεῶν ἄτερ ὄλβιον, οὐ βαρύποτμον, 
609	ἄνδρα γενέσθαι· 
610	οὐδὲ τὸν αὐτὸν ἀεὶ βεβάναι δόμον 
611	εὐτυχίᾳ· παρὰ δʼ ἄλλαν ἄλλα 
612	μοῖρα διώκει. 
613	τὸν μὲν ἀφʼ ὑψηλῶν βραχὺν ᾤκισε, 
614	τὸν δʼ ἀλέταν εὐδαίμονα τεύχει. 
615	μόρσιμα δʼ οὔτι φυγεῖν θέμις, οὐ σοφί- 
616	ᾳ τις ἀπώσεται, ἀλλὰ μάταν ὁ πρό- 
617	θυμος ἀεὶ πόνον ἕξει. 
618	ἀλλὰ σὺ μὴ προπίτνων τὰ θεῶν φέρε, μηδʼ ὑπεράλγει 
620	φροντίδα λύπᾳ· 
621	εὐδόκιμον γὰρ ἔχει θανάτου μέρος 
622	ἁ μελέα πρό τʼ ἀδελφῶν καὶ γᾶς· 
623	οὐδʼ ἀκλεής νιν 
624	δόξα πρὸς ἀνθρώπων ὑποδέξεται· 
625	ἁ δʼ ἀρετὰ βαίνει διὰ μόχθων. 
626	ἄξια μὲν πατρός, ἄξια δʼ εὐγενί- 
627	ας τάδε γίγνεται· εἰ δὲ σέβεις θανά- 
628	τους ἀγαθῶν, μετέχω σοι. 
629	
629a	
629b	
629c	
630	ὦ τέκνα, χαίρετʼ· Ἰόλεως δὲ ποῦ γέρων; 
631	μήτηρ τε πατρὸς τῆσδʼ ἕδρας ἀποστατεῖ; 
632	πάρεσμεν, οἵα δή γʼ ἐμοῦ παρουσία. 
633	τί χρῆμα κεῖσαι καὶ κατηφὲς ὄμμʼ ἔχεις; 
634	φροντίς τις ἦλθʼ οἰκεῖος, ᾗ συνειχόμην. 
635	ἔπαιρέ νυν σεαυτόν, ὄρθωσον κάρα. 
636	γέροντές ἐσμεν κοὐδαμῶς ἐρρώμεθα. 
637	ἥκω γε μέντοι χάρμα σοι φέρων μέγα. 
638	τίς δʼ εἶ σύ; ποῦ σοι συντυχὼν ἀμνημονῶ; 
639	Ὕλλου πενέστης· οὔ με γιγνώσκεις ὁρῶν; 
640	ὦ φίλταθʼ, ἥκεις ἆρα σωτὴρ νῷν βλάβης; 
641	μάλιστα· καὶ πρός γʼ εὐτυχεῖς τὰ νῦν τάδε. 
642	ὦ μῆτερ ἐσθλοῦ παιδός, Ἀλκμήνην λέγω, 
643	ἔξελθʼ, ἄκουσον τοῦδε φιλτάτους λόγους. 
644	πάλαι γὰρ ὠδίνουσα τῶν ἀφιγμένων 
645	ψυχὴν ἐτήκου νόστος εἰ γενήσεται. 
646	τί χρῆμʼ ἀϋτῆς πᾶν τόδʼ ἐπλήσθη στέγος 
647	Ἰόλαε; μῶν τίς σʼ αὖ βιάζεται παρὼν 
648	κῆρυξ ἀπʼ Ἄργους; ἀσθενὴς μὲν ἥ γʼ ἐμὴ 
649	ῥώμη, τοσόνδε δʼ εἰδέναι σʼ ἐχρῆν, ξένε, 
650	οὐκ ἔστʼ ἄγειν σε τούσδʼ ἐμοῦ ζώσης ποτέ. 
651	ἦ τἄρ’ ἐκείνου μὴ νομιζοίμην ἐγὼ 
652	μήτηρ ἔτʼ· εἰ δὲ τῶνδε προσθίξῃ χερί, 
653	δυοῖν γερόντοιν οὐ καλῶς ἀγωνιῇ. 
654	θάρσει, γεραιά, μὴ τρέσῃς· οὐκ Ἀργόθεν 
655	κῆρυξ ἀφῖκται πολεμίους λόγους ἔχων.
656	τί γὰρ βοὴν ἔστησας ἄγγελον φόβου; 
657	σέ, πρόσθε ναοῦ τοῦδʼ ὅπως βαίης πέλας. 
658	οὐκ ἴσμεν ἡμεῖς ταῦτα· τίς γάρ ἐσθʼ ὅδε; 
659	ἥκοντα παῖδα παιδὸς ἀγγέλλει σέθεν. 
660	ὦ χαῖρε καὶ σὺ τοῖσδε τοῖς ἀγγέλμασιν. 
661	ἀτὰρ τί χώρᾳ τῇδε προσβαλὼν πόδα 
662	ποῦ νῦν ἄπεστι; τίς νιν εἶργε συμφορὰ 
663	σὺν σοὶ φανέντα δεῦρʼ ἐμὴν τέρψαι φρένα; 
664	στρατὸν καθίζει τάσσεταί θʼ ὃν ἦλθʼ ἔχων. 
665	τοῦδʼ οὐκέθʼ ἡμῖν τοῦ λόγου μέτεστι δή.
666	μέτεστιν· ἡμῶν δʼ ἔργον ἱστορεῖν τάδε. 
667	τί δῆτα βούλῃ τῶν πεπραγμένων μαθεῖν; 
668	πόσον τι πλῆθος συμμάχων πάρεστʼ ἔχων; 
669	πολλούς· ἀριθμὸν δʼ ἄλλον οὐκ ἔχω φράσαι. 
670	ἴσασιν, οἶμαι, ταῦτʼ· Ἀθηναίων πρόμοι; 
671	ἴσασι· καὶ δὴ λαιὸν ἕστηκεν κέρας. 
672	ἤδη γὰρ ὡς ἐς ἔργον ὥπλισται στρατός; 
673	καὶ δὴ παρῆκται σφάγια τάξεων ἑκάς. 
674	πόσον τι δʼ ἔστʼ ἄπωθεν Ἀργεῖον δόρυ; 
675	ὥστʼ ἐξορᾶσθαι τὸν στρατηγὸν ἐμφανῶς. 
676	τί δρῶντα; μῶν τάσσοντα πολεμίων στίχας; 
677	ᾐκάζομεν ταῦτʼ· οὐ γὰρ ἐξηκούομεν. 
678	ἀλλʼ εἶμ’· ἐρήμους δεσπότας τοὐμὸν μέρος 
679	οὐκ ἂν θέλοιμι πολεμίοισι συμβαλεῖν. 
680	κἄγωγε σὺν σοί· ταὐτὰ γὰρ φροντίζομεν, 
681	φίλοις παρόντες, ὡς ἔοιγμεν, ὠφελεῖν. 
682	ἥκιστα πρὸς σοῦ μῶρον ἦν εἰπεῖν ἔπος. 
683	καὶ μὴ μετασχεῖν γʼ ἀλκίμου μάχης φίλοις. 
684	οὐκ ἔστʼ ἐν ὄψει τραῦμα μὴ δρώσης χερός. 
685	τί δʼ; οὐ σθένοιμι κἂν ἐγὼ δι’ ἀσπίδος; 
686	σθένοις ἄν, ἀλλὰ πρόσθεν αὐτὸς ἂν πέσοις. 
687	οὐδεὶς ἔμʼ ἐχθρῶν προσβλέπων ἀνέξεται. 
688	οὐκ ἔστιν, ὦ τᾶν, ἥ ποτʼ ἦν ῥώμη σέθεν. 
689	ἀλλʼ οὖν μαχοῦνται γʼ ἀριθμὸν οὐκ ἐλάσσοσι. 
690	σμικρὸν τὸ σὸν σήκωμα προστίθης φίλοις.
691	μή τοί μʼ ἔρυκε δρᾶν παρεσκευασμένον. 
692	δρᾶν μὲν σύ γʼ οὐχ οἷός τε, βούλεσθαι δʼ ἴσως. 
693	ὡς μὴ μενοῦντα τἄλλα σοι λέγειν πάρα. 
694	πῶς οὖν ὁπλίταις τευχέων ἄτερ φανῇ; 
695	ἔστʼ ἐν δόμοισιν ἔνδον αἰχμάλωθʼ ὅπλα, 
696	τοῖς δʼ οὖσι χρησόμεσθα· κἀποδώσομεν 
697	ζῶντες, θανόντας δʼ οὐκ ἀπαιτήσει θεός. 
698	ἀλλʼ εἴσιθʼ εἴσω κἀπὸ πασσάλων ἑλὼν 
699	ἔνεγχ’ ὁπλίτην κόσμον ὡς τάχιστά μοι. 
700	αἰσχρὸν γὰρ οἰκούρημα γίγνεται τόδε, 
701	τοὺς μὲν μάχεσθαι, τοὺς δὲ δειλίᾳ μένειν. 
702	λῆμα μὲν οὔπω στόρνυσι χρόνος 
703	τὸ σόν, ἀλλʼ ἡβᾷ, σῶμα δὲ φροῦδον. 
704	τί πονεῖς ἄλλως ἃ σὲ μὲν βλάψει, 
705	σμικρὰ δʼ ὀνήσει πόλιν ἡμετέραν; 
706	χρὴ γνωσιμαχεῖν τὴν ἡλικίαν, 
707	τὰ δʼ ἀμήχανʼ ἐᾶν· οὐκ ἔστιν ὅπως 
708	ἥβην κτήσῃ πάλιν αὖθις. 
709	τί χρῆμα μέλλεις σῶν φρενῶν οὐκ ἔνδον ὢν 
710	λιπεῖν μʼ ἔρημον σὺν τέκνοις ἐμοῖς; 
711	ἀνδρῶν γὰρ ἀλκή· σοὶ δὲ χρῆν τούτων μέλειν. 
712	τί δʼ; ἢν θάνῃς σύ, πῶς ἐγὼ σωθήσομαι; 
713	παιδὸς μελήσει παισὶ τοῖς λελειμμένοις. 
714	ἢν δʼ οὖν, ὃ μὴ γένοιτο, χρήσωνται τύχῃ; 
715	οἵδ’ οὐ προδώσουσίν σε, μὴ τρέσῃς, ξένοι. 
716	τοσόνδε γάρ τοι θάρσος, οὐδὲν ἄλλʼ ἔχω. 
717	καὶ Ζηνὶ τῶν σῶν, οἶδʼ ἐγώ, μέλει πόνων. 
718	φεῦ· 
718a	Ζεὺς ἐξ ἐμοῦ μὲν οὐκ ἀκούσεται κακῶς· 
719	εἰ δʼ ἐστὶν ὅσιος αὐτὸς οἶδεν εἰς ἐμέ. 
720	ὅπλων μὲν ἤδη τήνδʼ ὁρᾷς παντευχίαν, 
721	φθάνοις δʼ ἂν οὐκ ἂν τοῖσδε συγκρύπτων δέμας· 
722	ὡς ἐγγὺς ἁγών, καὶ μάλιστʼ Ἄρης στυγεῖ 
723	μέλλοντας· εἰ δὲ τευχέων φοβῇ βάρος, 
724	νῦν μὲν πορεύου γυμνός, ἐν δὲ τάξεσιν 
725	κόσμῳ πυκάζου τῷδʼ· ἐγὼ δʼ οἴσω τέως.
726	καλῶς ἔλεξας· ἀλλʼ ἐμοὶ πρόχειρʼ ἔχων 
727	τεύχη κόμιζε, χειρὶ δʼ ἔνθες ὀξύην, 
728	λαιόν τʼ ἔπαιρε πῆχυν, εὐθύνων πόδα. 
729	ἦ παιδαγωγεῖν γὰρ τὸν ὁπλίτην χρεών; 
730	ὄρνιθος οὕνεκʼ ἀσφαλῶς πορευτέον. 
731	εἴθʼ ἦσθα δυνατὸς δρᾶν ὅσον πρόθυμος εἶ. 
732	ἔπειγε· λειφθεὶς δεινὰ πείσομαι μάχης. 
733	σύ τοι βραδύνεις, οὐκ ἐγὼ δοκῶ τι δρᾶν. 
734	οὔκουν ὁρᾷς μου κῶλον ὡς ἐπείγεται; 
735	ὁρῶ δοκοῦντα μᾶλλον ἢ σπεύδοντά σε. 
736	οὐ ταῦτα λέξεις, ἡνίκʼ ἂν λεύσσῃς μʼ ἐκεῖ. 
737	τί δρῶντα; βουλοίμην δʼ ἂν εὐτυχοῦντά γε. 
738	διʼ ἀσπίδος θείνοντα πολεμίων τινά. 
739	εἰ δή ποθʼ ἥξομέν γε· τοῦτο γὰρ φόβος. 
740	φεῦ· 
740a	εἴθʼ, ὦ βραχίων, οἷον ἡβήσαντά σε 
741	μεμνήμεθʼ ἡμεῖς, ἡνίκα ξὺν Ἡρακλεῖ 
742	Σπάρτην ἐπόρθεις, σύμμαχος γένοιό μοι 
743	τοιοῦτος· οἵαν ἂν τροπὴν Εὐρυσθέως 
744	θείμην· ἐπεί τοι καὶ κακὸς μένειν δόρυ. 
745	ἔστιν δʼ ἐν ὄλβῳ καὶ τόδʼ οὐκ ὀρθῶς ἔχον, 
746	εὐψυχίας δόκησις· οἰόμεσθα γὰρ 
747	τὸν εὐτυχοῦντα πάντʼ ἐπίστασθαι καλῶς. 
748	Γᾶ καὶ παννύχιος σελά- 
749	να καὶ λαμπρόταται θεοῦ 
750	φαεσίμβροτοι αὐγαί, 
751	ἀγγελίαν μοι ἐνέγκαιτʼ· 
752	ἰαχήσατε δʼ οὐρανῷ 
753	καὶ παρὰ θρόνον ἀρχέταν 
754	γλαυκᾶς ἐν Ἀθάνας. 
755	μέλλω τᾶς πατριώτιδος 
756	γᾶς, μέλλω καὶ ὑπὲρ δόμων 
757	ἱκέτας ὑποδεχθεὶς 
758	κίνδυνον πολιῷ τεμεῖν σιδάρῳ. 
759	δεινὸν μὲν πόλιν ὡς Μυκή- 
760	νας εὐδαίμονα καὶ δορὸς 
761	πολυαίνετον ἀλκᾷ 
762	μῆνιν ἐμᾷ χθονὶ κεύθειν· 
763	κακὸν δʼ, ὦ πόλις, εἰ ξένους 
764	ἱκτῆρας παραδώσομεν 
765	κελεύμασιν Ἄργους. 
766	Ζεύς μοι σύμμαχος, οὐ φοβοῦ- 
767	μαι, Ζεύς μοι χάριν ἐνδίκως 
768	ἔχει· οὔποτε θνατῶν 
769	ἥσσους δαίμονες ἔκ γʼ ἐμοῦ φανοῦνται. 
770	ἀλλʼ, ὦ πότνια — σὸν γὰρ οὖ-
771	δας γᾶς , σὸν καὶ πόλις, ἇς σὺ μά- 
772	τηρ δέσποινά τε καὶ φύλαξ — 
773	πόρευσον ἄλλᾳ τὸν οὐ δικαίως 
774	τᾷδʼ ἐπάγοντα δορυσσοῦν 
775	στρατὸν Ἀργόθεν· οὐ γὰρ ἐμᾷ γʼ ἀρετᾷ 
776	δίκαιός εἰμʼ ἐκπεσεῖν μελάθρων. 
777	ἐπεί σοι πολύθυτος ἀεὶ 
778	τιμὰ κραίνεται, οὐδὲ λά- 
779	θει μηνῶν φθινὰς ἁμέρα, 
780	νέων τʼ ἀοιδαὶ χορῶν τε μολπαί. 
781	ἀνεμόεντι δʼ ἐπʼ ὄχθῳ 
782	ὀλολύγματα παννυχίοις ὑπὸ παρ- 
783	θένων ἰαχεῖ ποδῶν κρότοισιν. 
784	δέσποινα, μύθους σοί τε συντομωτάτους 
785	κλύειν ἐμοί τε τῷδε καλλίστους φέρω.
786	νικῶμεν ἐχθροὺς καὶ τροπαῖʼ ἱδρύεται 
787	παντευχίαν ἔχοντα πολεμίων σέθεν. 
788	ὦ φίλταθʼ, ἥδε σʼ ἡμέρα διήλασεν 
789	ἐλευθερῶσαι τοῖσδε τοῖς ἀγγέλμασιν. 
790	μιᾶς δʼ ἔμʼ οὔπω συμφορᾶς ἐλευθεροῖς· 
791	φόβος γὰρ εἴ μοι ζῶσιν οὓς ἐγὼ θέλω. 
792	ζῶσιν μέγιστόν γʼ εὐκλεεῖς κατὰ στρατόν. 
793	ὁ μὲν γέρων οὐκ ἔστιν Ἰόλεως ὅδε; 
794	μάλιστα, πράξας δʼ ἐκ θεῶν κάλλιστα δή. 
795	τί δʼ ἔστι; μῶν τι κεδνὸν ἠγωνίζετο; 
796	νέος μεθέστηκʼ ἐκ γέροντος αὖθις αὖ. 
797	θαυμάστʼ ἔλεξας· ἀλλά σʼ εὐτυχῆ φίλων 
798	μάχης ἀγῶνα πρῶτον ἀγγεῖλαι θέλω. 
799	εἷς μου λόγος σοι πάντα σημανεῖ τάδε. 
800	ἐπεὶ γὰρ ἀλλήλοισιν ὁπλίτην στρατὸν 
801	κατὰ στόμʼ ἐκτείνοντες ἀντετάξαμεν, 
802	ἐκβὰς τεθρίππων Ὕλλος ἁρμάτων πόδα 
803	ἔστη μέσοισιν ἐν μεταιχμίοις δορός. 
804	κἄπειτ’ ἔλεξεν· Ὦ στρατήγʼ ὃς Ἀργόθεν 
805	ἥκεις, τί τήνδε γαῖαν οὐκ εἰάσαμεν 
805a	
805b	
806	καὶ τὰς Μυκήνας οὐδὲν ἐργάσῃ κακὸν 
807	ἀνδρὸς στερήσας· ἀλλʼ ἐμοὶ μόνος μόνῳ 
808	μάχην συνάψας, ἢ κτανὼν ἄγου λαβὼν 
809	τοὺς Ἡρακλείους παῖδας ἢ θανὼν ἐμοὶ 
810	τιμὰς πατρῴους καὶ δόμους ἔχειν ἄφες. 
811	στρατὸς δʼ ἐπῄνεσ’, ἔς τʼ ἀπαλλαγὰς πόνων 
812	καλῶς λελέχθαι μῦθον ἔς τʼ εὐψυχίαν. 
813	ὃ δʼ οὔτε τοὺς κλύοντας αἰδεσθεὶς λόγων 
814	οὔτʼ αὐτὸς αὑτοῦ δειλίαν στρατηγὸς ὢν 
815	ἐλθεῖν ἐτόλμησʼ ἐγγὺς ἀλκίμου δορός, 
816	ἀλλʼ ἦν κάκιστος· εἶτα τοιοῦτος γεγὼς 
817	τοὺς Ἡρακλείους ἦλθε δουλώσων γόνους. 
818	Ὕλλος μὲν οὖν ἀπῴχετ’ ἐς τάξιν πάλιν· 
819	μάντεις δʼ, ἐπειδὴ μονομάχου διʼ ἀσπίδος 
820	διαλλαγὰς ἔγνωσαν οὐ τελουμένας, 
821	ἔσφαζον, οὐκ ἔμελλον, ἀλλʼ ἀφίεσαν 
822	λαιμῶν βροτείων εὐθὺς οὔριον φόνον. 
823	οἳ δʼ ἅρματʼ εἰσέβαινον, οἳ δʼ ὑπʼ ἀσπίδων 
824	πλευροῖς ἔκρυπτον πλεύρʼ· Ἀθηναίων δʼ ἄναξ 
825	στρατῷ παρήγγελλ’ οἷα χρὴ τὸν εὐγενῆ· 
826	Ὦ ξυμπολῖται, τῇ τε βοσκούσῃ χθονὶ 
827	καὶ τῇ τεκούσῃ νῦν τινʼ ἀρκέσαι χρεών. 
828	ὃ δʼ αὖ τό τʼ Ἄργος μὴ καταισχῦναι θέλειν 
829	καὶ τὰς Μυκήνας συμμάχους ἐλίσσετο. 
830	ἐπεὶ δʼ ἐσήμηνʼ ὄρθιον Τυρσηνικῇ 
831	σάλπιγγι καὶ συνῆψαν ἀλλήλοις μάχην, 
832	πόσον τινʼ αὐχεῖς πάταγον ἀσπίδων βρέμειν, 
833	πόσον τινὰ στεναγμὸν οἰμωγήν θʼ ὁμοῦ; 
834	τὰ πρῶτα μέν νυν πίτυλος Ἀργείου δορὸς 
835	ἐρρήξαθʼ ἡμᾶς· εἶτʼ ἐχώρησαν πάλιν. 
836	τὸ δεύτερον δὲ ποὺς ἐπαλλαχθεὶς ποδί, 
837	ἀνὴρ δʼ ἐπʼ ἀνδρὶ στάς, ἐκαρτέρει μάχη· 
838	πολλοὶ δʼ ἔπιπτον. ἦν δὲ τοῦ κελεύματος· 
839	Ὦ τὰς Ἀθήνας — Ὦ τὸν Ἀργείων γύην 
840	σπείροντες — οὐκ ἀρήξετʼ αἰσχύνην πόλει; 
841	μόλις δὲ πάντα δρῶντες οὐκ ἄτερ πόνων 
842	ἐτρεψάμεσθʼ Ἀργεῖον ἐς φυγὴν δόρυ. 
843	κἀνταῦθʼ ὁ πρέσβυς Ὕλλον ἐξορμώμενον 
844	ἰδών, ὀρέξας ἱκέτευσε δεξιὰν 
845	Ἰόλαος ἐμβῆσαί νιν ἵππειον δίφρον. 
846	λαβὼν δὲ χερσὶν ἡνίας Εὐρυσθέως 
847	πώλοις ἐπεῖχε. τἀπὸ τοῦδʼ ἤδη κλύων 
848	λέγοιμʼ ἂν ἄλλων, δεῦρο δʼ αὐτὸς εἰσιδών. 
849	Παλληνίδος γὰρ σεμνὸν ἐκπερῶν πάγον 
850	δίας Ἀθάνας, ἅρμʼ ἰδὼν Εὐρυσθέως, 
851	ἠράσαθʼ Ἥβῃ Ζηνί θʼ, ἡμέραν μίαν 
852	νέος γενέσθαι κἀποτείσασθαι δίκην 
853	ἐχθρούς. κλύειν δὴ θαύματος πάρεστί σοι. 
854	δισσὼ γὰρ ἀστέρʼ ἱππικοῖς ἐπὶ ζυγοῖς 
855	σταθέντʼ ἔκρυψαν ἅρμα λυγαίῳ νέφει· 
856	σὸν δὴ λέγουσι παῖδά γʼ οἱ σοφώτεροι 
857	Ἥβην θʼ· ὃ δʼ ὄρφνης ἐκ δυσαιθρίου νέων 
858	βραχιόνων ἔδειξεν ἡβητὴν τύπον. 
859	αἱρεῖ δʼ ὁ κλεινὸς Ἰόλεως Εὐρυσθέως 
860	τέτρωρον ἅρμα πρὸς πέτραις Σκιρωνίσιν, 
861	δεσμοῖς τε δήσας χεῖρας ἀκροθίνιον 
862	κάλλιστον ἥκει τὸν στρατηλάτην ἄγων 
863	τὸν ὄλβιον πάροιθε. τῇ δὲ νῦν τύχῃ 
864	βροτοῖς ἅπασι λαμπρὰ κηρύσσει μαθεῖν, 
865	τὸν εὐτυχεῖν δοκοῦντα μὴ ζηλοῦν, πρὶν ἂν 
866	θανόντʼ ἴδῃ τις· ὡς ἐφήμεροι τύχαι. 
867	ὦ Ζεῦ τροπαῖε, νῦν ἐμοὶ δεινοῦ φόβου 
868	ἐλεύθερον πάρεστιν ἦμαρ εἰσιδεῖν. 
869	ὦ Ζεῦ, χρόνῳ μὲν τἄμ’ ἐπεσκέψω κακά, 
870	χάριν δʼ ὅμως σοι τῶν πεπραγμένων ἔχω· 
871	καὶ παῖδα τὸν ἐμὸν πρόσθεν οὐ δοκοῦσʼ ἐγὼ 
872	θεοῖς ὁμιλεῖν νῦν ἐπίσταμαι σαφῶς. 
873	ὦ τέκνα, νῦν δὴ νῦν ἐλεύθεροι πόνων, 
874	ἐλεύθεροι δὲ τοῦ κακῶς ὀλουμένου 
875	Εὐρυσθέως ἔσεσθε καὶ πόλιν πατρὸς 
876	ὄψεσθε, κλήρους δʼ ἐμβατεύσετε χθονὸς 
877	καὶ θεοῖς πατρῴοις θύσεθʼ, ὧν ἀπειργμένοι 
878	ξένοι πλανήτην εἴχετʼ ἄθλιον βίον. 
879	ἀτὰρ τί κεύθων Ἰόλεως σοφόν ποτε 
880	Εὐρυσθέως ἐφείσαθʼ ὥστε μὴ κτανεῖν; 
881	λέξον· παρʼ ἡμῖν μὲν γὰρ οὐ σοφὸν τόδε, 
882	ἐχθροὺς λαβόντα μὴ ἀποτείσασθαι δίκην. 
883	τὸ σὸν προτιμῶν, ὥς νιν ὀφθαλμοῖς ἴδοις 
884	κρατοῦντα καὶ σῇ δεσποτούμενον χερί. 
885	οὐ μὴν ἑκόντα γʼ αὐτόν, ἀλλὰ πρὸς βίαν 
886	ἔζευξʼ ἀνάγκῃ· καὶ γὰρ οὐκ ἐβούλετο 
887	ζῶν ἐς σὸν ἐλθεῖν ὄμμα καὶ δοῦναι δίκην. 
888	ἀλλʼ, ὦ γεραιά, χαῖρε καὶ μέμνησό μοι 
889	ὃ πρῶτον εἶπας, ἡνίκʼ ἠρχόμην λόγου, 
890	ἐλευθερώσειν μʼ· ἐν δὲ τοῖς τοιοῖσδε χρὴ 
891	ἀψευδὲς εἶναι τοῖσι γενναίοις στόμα. 
892	Ἐμοὶ χορὸς μὲν ἡδύς, εἰ λίγεια λω- 
893	τοῦ χάρις ενι δαι · 
894	εἴη δʼ εὔχαρις Ἀφροδί- 
895	τα· τερπνὸν δέ τι καὶ φίλων ἆρʼ 
896	εὐτυχίαν ἰδέσθαι 
897	τῶν πάρος οὐ δοκούντων. 
898	πολλὰ γὰρ 
899	τίκτει Μοῖρα τελεσσιδώ- 
900	τειρʼ Αἰών τε Χρόνου παῖς.
901	ἔχεις ὁδόν τινʼ, ὦ πόλις, δίκαιον — οὐ 
902	χρή ποτε τοῦδʼ ἀφέσθαι, — 
903	τιμᾶν θεούς· ὁ δὲ μή σε φά- 
904	σκων ἐγγὺς μανιῶν ἐλαύνει, 
905	δεικνυμένων ἐλέγχων 
906	τῶνδʼ· ἐπίσημα γάρ τοι 
907	θεὸς παραγ- 
908	γέλλει, τῶν ἀδίκων παραι- 
909	ρῶν φρονήματος αἰεί. 
910	ἔστιν ἐν οὐρανῷ βεβα- 
911	κὼς τεὸς γόνος, ὦ γεραι- 
912	ά· φεύγει λόγον ὡς τὸν Ἅι- 
913	δα δόμον κατέβα, πυρὸς 
914	δεινᾷ φλογὶ σῶμα δαισθείς· 
915	Ἥβας τʼ ἐρατὸν χροΐζει 
916	λέχος χρυσέαν κατʼ αὐλάν. 
917	ὦ Ὑμέναιε, δισσοὺς παῖ- 
918	δας Διὸς ἠξίωσας. 
919	συμφέρεται τὰ πολλὰ πολ- 
920	λοῖς· καὶ γὰρ πατρὶ τῶνδʼ Ἀθά- 
921	ναν λέγουσʼ ἐπίκουρον εἶ- 
922	ναι, καὶ τούσδε θεᾶς πόλις 
923	καὶ λαὸς ἔσωσε κείνας· 
924	ἔσχεν δʼ ὕβριν ἀνδρὸς ᾧ θυ- 
925	μὸς ἦν πρὸ δίκας βίαιος. 
926	μήποτʼ ἐμοὶ φρόνημα ψυ- 
927	χά τʼ ἀκόρεστος εἴη. 
928	δέσποινʼ, ὁρᾷς μέν, ἀλλʼ ὅμως εἰρήσεται, 
929	Εὐρυσθέα σοι τόνδʼ ἄγοντες ἥκομεν, 
930	ἄελπτον ὄψιν, τῷδέ τʼ οὐχ ἧσσον τύχην· 
931	οὐ γάρ ποτʼ ηὔχει χεῖρας ἵξεσθαι σέθεν, 
932	ὅτʼ ἐκ Μυκηνῶν πολυπόνῳ σὺν ἀσπίδι 
933	ἔστειχε μείζω τῆς δίκης φρονῶν, πόλιν 
934	πέρσων Ἀθηνᾶς. ἀλλὰ τὴν ἐναντίαν 
935	δαίμων ἔθηκε, καὶ μετέστησεν τύχην. 
936	Ὕλλος μὲν οὖν ὅ τʼ ἐσθλὸς Ἰόλεως βρέτας 
937	Διὸς τροπαίου καλλίνικον ἵστασαν· 
938	ἐμοὶ δὲ πρὸς σὲ τόνδʼ ἐπιστέλλουσʼ ἄγειν, 
939	τέρψαι θέλοντες σὴν φρένʼ· ἐκ γὰρ εὐτυχοῦς 
940	ἥδιστον ἐχθρὸν ἄνδρα δυστυχοῦνθʼ ὁρᾶν.
941	ὦ μῖσος, ἥκεις; εἷλέ σʼ ἡ Δίκη χρόνῳ; 
942	πρῶτον μὲν οὖν μοι δεῦρʼ ἐπίστρεψον κάρα 
943	καὶ τλῆθι τοὺς σοὺς προσβλέπειν ἐναντίον 
944	ἐχθρούς· κρατῇ γὰρ νῦν γε κοὐ κρατεῖς ἔτι. 
945	ἐκεῖνος εἶ σύ — βούλομαι γὰρ εἰδέναι — 
946	ὃς πολλὰ μὲν τὸν ὄνθʼ ὅπου ’στὶ νῦν ἐμὸν 
947	παῖδʼ ἠξίωσας, ὦ πανοῦργʼ, ἐφυβρίσαι; 
948	τί γὰρ σὺ κεῖνον οὐκ ἔτλης καθυβρίσαι; 
949	ὃς καὶ παρʼ Ἅιδην ζῶντά νιν κατήγαγες, 
950	ὕδρας λέοντάς τʼ ἐξαπολλύναι λέγων 
951	ἔπεμπες. ἄλλα δʼ οἷ’ ἐμηχανῶ κακὰ 
952	σιγῶ· μακρὸς γὰρ μῦθος ἂν γένοιτό μοι. 
953	κοὐκ ἤρκεσέν σοι ταῦτα τολμῆσαι μόνον, 
954	ἀλλʼ ἐξ ἁπάσης κἀμὲ καὶ τέκνʼ Ἑλλάδος 
955	ἤλαυνες ἱκέτας δαιμόνων καθημένους, 
956	τοὺς μὲν γέροντας, τοὺς δὲ νηπίους ἔτι. 
957	ἀλλʼ ηὗρες ἄνδρας καὶ πόλισμʼ ἐλεύθερον, 
958	οἵ σʼ οὐκ ἔδεισαν. δεῖ σε κατθανεῖν κακῶς, 
959	καὶ κερδανεῖς ἅπαντα· χρῆν γὰρ οὐχ ἅπαξ 
960	θνῄσκειν σὲ πολλὰ πήματʼ ἐξειργασμένον. 
961	οὐκ ἔστʼ ἀνυστὸν τόνδε σοι κατακτανεῖν. 
962	ἄλλως ἄρʼ αὐτὸν αἰχμάλωτον εἵλομεν; 
963	εἴργει δὲ δὴ τίς τόνδε μὴ θνῄσκειν νόμος; 
964	τοῖς τῆσδε χώρας προστάταισιν οὐ δοκεῖ. 
965	τί δὴ τόδʼ; ἐχθροὺς τοισίδʼ οὐ καλὸν κτανεῖν;
966	οὐχ ὅντινʼ ἄν γε ζῶνθʼ ἕλωσιν ἐν μάχῃ. 
967	καὶ ταῦτα δόξανθʼ Ὕλλος ἐξηνέσχετο; 
968	χρῆν δʼ αὐτόν, οἶμαι, τῇδʼ ἀπιστῆσαι χθονί; 
969	χρῆν τόνδε μὴ ζῆν μηδʼ ὁρᾶν φάος ἔτι. 
970	τότʼ ἠδικήθη πρῶτον οὐ θανὼν ὅδε. 
971	οὐκ οὖν ἔτʼ ἐστὶν ἐν καλῷ δοῦναι δίκην; 
972	οὐκ ἔστι τοῦτον ὅστις ἂν κατακτάνοι. 
973	ἔγωγε· καίτοι φημὶ κἄμʼ εἶναί τινα. 
974	πολλὴν ἄρʼ ἕξεις μέμψιν, εἰ δράσεις τόδε. 
975	φιλῶ πόλιν τήνδʼ· οὐδὲν ἀντιλεκτέον. 
976	τοῦτον δʼ, ἐπείπερ χεῖρας ἦλθεν εἰς ἐμάς, 
977	οὐκ ἔστι θνητῶν ὅστις ἐξαιρήσεται. 
978	πρὸς ταῦτα τὴν θρασεῖαν ὅστις ἂν θέλῃ 
979	καὶ τὴν φρονοῦσαν μεῖζον ἢ γυναῖκα χρὴ 
980	λέξει· τὸ δʼ ἔργον τοῦτʼ ἐμοὶ πεπράξεται. 
981	δεινόν τι καὶ συγγνωστόν, ὦ γύναι, σʼ ἔχει 
982	νεῖκος πρὸς ἄνδρα τόνδε, γιγνώσκω καλῶς. 
983	γύναι, σάφʼ ἴσθι μή με θωπεύσοντά σε, 
984	μηδʼ ἄλλο μηδὲν τῆς ἐμῆς ψυχῆς πέρι 
985	λέξονθʼ ὅθεν χρὴ δειλίαν ὀφλεῖν τινα. 
986	ἐγὼ δὲ νεῖκος οὐχ ἑκὼν τόδʼ ἠράμην· 
987	ᾔδη γε σοὶ μὲν αὐτανέψιος γεγώς, 
988	τῷ σῷ δὲ παιδὶ συγγενὴς Ἡρακλέει. 
989	ἀλλʼ εἴτʼ ἔχρῃζον εἴτε μή — θεὸς γὰρ ἦν — 
990	Ἥρα με κάμνειν τήνδʼ ἔθηκε τὴν νόσον. 
991	ἐπεὶ δʼ ἐκείνῳ δυσμένειαν ἠράμην 
992	κἄγνων ἀγῶνα τόνδʼ ἀγωνιούμενος, 
993	πολλῶν σοφιστὴς πημάτων ἐγιγνόμην 
994	καὶ πόλλʼ ἔτικτον νυκτὶ συνθακῶν ἀεί, 
995	ὅπως διώσας καὶ κατακτείνας ἐμοὺς 
996	ἐχθροὺς τὸ λοιπὸν μὴ συνοικοίην φόβῳ, 
997	εἰδὼς μὲν οὐκ ἀριθμὸν ἀλλʼ ἐτητύμως 
998	ἄνδρʼ ὄντα τὸν σὸν παῖδα· καὶ γὰρ ἐχθρὸς ὢν 
999	ἀκούσεται ’μοί γʼ ἐσθλὰ χρηστὸς ὢν ἀνήρ. 
1000	κείνου δʼ ἀπαλλαχθέντος οὐκ ἐχρῆν μʼ ἄρα 
1001	μισούμενον πρὸς τῶνδε καὶ ξυνειδότα 
1002	ἔχθραν πατρῴαν, πάντα κινῆσαι πέτρον, 
1003	κτείνοντα κἀκβάλλοντα καὶ τεχνώμενον; 
1004	τοιαῦτα δρῶντι τἄμʼ ἐγίγνετʼ ἀσφαλῆ. 
1005	οὔκουν σύ γʼ ἀναλαβοῦσα τὰς ἐμὰς τύχας 
1006	ἐχθροῦ λέοντος δυσγενῆ βλαστήματα 
1007	ἤλαυνες ἂν κακοῖσιν, ἀλλὰ σωφρόνως 
1008	εἴασας οἰκεῖν Ἄργος; οὔτινʼ ἂν πίθοις. 
1009	νῦν οὖν ἐπειδή μʼ οὐ διώλεσαν τότε 
1010	πρόθυμον ὄντα, τοῖσιν Ἑλλήνων νόμοις 
1011	οὐχ ἁγνός εἰμι τῷ κτανόντι κατθανών· 
1012	πόλις τʼ ἀφῆκε σωφρονοῦσα, τὸν θεὸν 
1013	μεῖζον τίουσα τῆς ἐμῆς ἔχθρας πολύ. 
1014	προσεῖπας, ἀντήκουσας· ἐντεῦθεν δὲ χρὴ 
1015	τὸν προστρόπαιον τόν τε γενναῖον καλεῖν.
1016	οὕτω γε μέντοι τἄμ’ ἔχεις· θανεῖν μὲν οὐ 
1017	χρῄζω, λιπὼν δʼ ἂν οὐδὲν ἀχθοίμην βίον. 
1017a	
1017b	
1017c	
1018	παραινέσαι σοι σμικρόν, Ἀλκμήνη, θέλω, 
1019	τὸν ἄνδρʼ ἀφεῖναι τόνδʼ, ἐπεὶ δοκεῖ πόλει. 
1020	τί δʼ, ἢν θάνῃ τε καὶ πόλει πιθώμεθα; 
1021	τὰ λῷστ’ ἂν εἴη· πῶς τάδʼ οὖν γενήσεται; 
1022	ἐγὼ διδάξω ῥᾳδίως· κτανοῦσα γὰρ 
1023	τόνδʼ εἶτα νεκρὸν τοῖς μετελθοῦσιν φίλων 
1024	δώσω· τὸ γὰρ σῶμʼ οὐκ ἀπιστήσω χθονί, 
1025	οὗτος δὲ δώσει τὴν δίκην θανὼν ἐμοί. 
1026	κτεῖνʼ, οὐ παραιτοῦμαί σε· τήνδε δὲ πτόλιν, 
1027	ἐπεί μʼ ἀφῆκε καὶ κατῃδέσθη κτανεῖν, 
1028	χρησμῷ παλαιῷ Λοξίου δωρήσομαι, 
1029	ὃς ὠφελήσει μείζονʼ ἢ δοκεῖν χρόνῳ. 
1030	θανόντα γάρ με θάψεθʼ οὗ τὸ μόρσιμον, 
1031	δίας πάροιθε παρθένου Παλληνίδος· 
1032	καὶ σοὶ μὲν εὔνους καὶ πόλει σωτήριος 
1033	μέτοικος αἰεὶ κείσομαι κατὰ χθονός, 
1034	τοῖς τῶνδε δʼ ἐκγόνοισι πολεμιώτατος, 
1035	ὅταν μόλωσι δεῦρο σὺν πολλῇ χερὶ 
1036	χάριν προδόντες τήνδε. τοιούτων ξένων 
1037	προύστητε. πῶς οὖν ταῦτʼ ἐγὼ πεπυσμένος 
1038	δεῦρʼ ἦλθον, ἀλλʼ οὐ χρησμὸν ἠρόμην θεοῦ; 
1039	Ἥραν νομίζων θεσφάτων κρείσσω πολὺ 
1040	κοὐκ ἂν προδοῦναί μʼ. ἀλλὰ μήτε μοι χοὰς 
1041	μήθʼ αἷμʼ ἐάσῃς εἰς ἐμὸν στάξαι τόπον. 
1042	κακὸν γὰρ αὐτοῖς νόστον ἀντὶ τῶνδʼ ἐγὼ 
1043	δώσω· διπλοῦν δὲ κέρδος ἕξετʼ ἐξ ἐμοῦ, 
1044	ὑμᾶς τʼ ὀνήσω τούσδε τε βλάψω θανών.
1045	τί δῆτα μέλλετʼ, εἰ πόλει σωτηρίαν 
1046	κατεργάσασθαι τοῖσί τʼ ἐξ ἡμῶν χρεών, 
1047	κτείνειν τὸν ἄνδρα τόνδʼ, ἀκούοντες τάδε; 
1048	δείκνυσι γὰρ κέλευθον ἀσφαλεστάτην· 
1049	ἐχθρὸς μὲν ἁνήρ, ὠφελεῖ δὲ κατθανών. 
1050	κομίζετʼ αὐτόν, δμῶες· εἶτα χρὴ κυσὶν 
1051	δοῦναι κτανόντας· μὴ γὰρ ἐλπίσῃς ὅπως 
1052	αὖθις πατρῴας ζῶν ἔμʼ ἐκβαλεῖς χθονός. 
1052a	
1052b	
1052c	
1052d	
1052e	
1053	ταὐτὰ δοκεῖ μοι. στείχετʼ, ὀπαδοί. 
1054	τὰ γὰρ ἐξ ἡμῶν 
1055	καθαρῶς ἔσται βασιλεῦσιν. 
