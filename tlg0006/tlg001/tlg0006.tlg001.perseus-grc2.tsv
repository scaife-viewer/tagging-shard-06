0	
1	Ὦ Βρόμιε, διὰ σὲ μυρίους ἔχω πόνους 
2	νῦν χὥτ’ ἐν ἥβῃ τοὐμὸν εὐσθένει δέμας· 
3	πρῶτον μέν, ἡνίκ’ ἐμμανὴς Ἥρας ὕπο 
4	Νύμφας ὀρείας ἐκλιπὼν ᾤχου τροφούς· 
5	ἔπειτά γ’ ἀμφὶ γηγενῆ μάχην δορὸς 
6	ἐνδέξιος σῷ ποδὶ παρασπιστὴς γεγὼς 
7	Ἐγκέλαδον ἰτέαν εἰς μέσην θενὼν δορὶ 
8	ἔκτεινα—φέρ’ ἴδω, τοῦτ’ ἰδὼν ὄναρ λέγω; 
9	οὐ μὰ Δί’, ἐπεὶ καὶ σκῦλ’ ἔδειξα βακχίῳ.
10	καὶ νῦν ἐκείνων μείζον’ ἐξαντλῶ πόνον.
11	ἐπεὶ γὰρ Ἥρα σοι γένος Τυρσηνικὸν 
12	λῃστῶν ἐπῶρσεν, ὡς ὁδηθείης μακράν, 
13	ἐγὼ πυθόμενος σὺν τέκνοισι ναυστολῶ 
14	σέθεν κατὰ ζήτησιν. ἐν πρύμνῃ δ’ ἄκρᾳ 
15	αὐτὸς λαβὼν ηὔθυνον ἀμφῆρες δόρυ, 
16	παῖδες δ’ ἐρετμοῖς ἥμενοι γλαυκὴν ἅλα 
17	ῥοθίοισι λευκαίνοντες ἐζήτουν σ’, ἄναξ. 
18	ἤδη δὲ Μαλέας πλησίον πεπλευκότας 
19	ἀπηλιώτης ἄνεμος ἐμπνεύσας δορὶ 
20	ἐξέβαλεν ἡμᾶς τήνδ’ ἐς Αἰτναίαν πέτραν, 
21	ἵν’ οἱ μονῶπες ποντίου παῖδες θεοῦ 
22	Kύκλωπες οἰκοῦσ’ ἄντρ’ ἔρημ’ ἀνδροκτόνοι. 
23	τούτων ἑνὸς ληφθέντες ἐσμὲν ἐν δόμοις 
24	δοῦλοι· καλοῦσι δ’ αὐτὸν ᾧ λατρεύομεν 
25	Πολύφημον· ἀντὶ δ’ εὐίων βακχευμάτων 
26	ποίμνας Κύκλωπος ἀνοσίου ποιμαίνομεν. 
27	παῖδες μὲν οὖν μοι κλιτύων ἐν ἐσχάτοις 
28	νέμουσι μῆλα νέα νέοι πεφυκότες, 
29	ἐγὼ δὲ πληροῦν πίστρα καὶ σαίρειν στέγας 
30	μένων τέταγμαι τάσδε, τῷδε δυσσεβεῖ 
31	Κύκλωπι δείπνων ἀνοσίων διάκονος. 
32	καὶ νῦν, τὰ προσταχθέντ’, ἀναγκαίως ἔχει 
33	σαίρειν σιδηρᾷ τῇδέ μ’ ἁρπάγῃ δόμους, 
34	ὡς τόν τ’ ἀπόντα δεσπότην Κύκλωπ’ ἐμὸν 
35	καθαροῖσιν ἄντροις μῆλά τ’ ἐσδεχώμεθα. 
36	ἤδη δὲ παῖδας προσνέμοντας εἰσορῶ 
37	ποίμνας. τί ταῦτα; μῶν κρότος σικινίδων 
38	ὁμοῖος ὑμῖν νῦν τε χὥτε βακχίῳ 
39	κῶμοι συνασπίζοντες Ἀλθαίας δόμους 
40	προσῇτ’ ἀοιδαῖς βαρβίτων σαυλούμενοι;
41	παῖ γενναίων μὲν πατέρων 
42	γενναίων τ’ ἐκ τοκάδων, 
43	πᾷ δή μοι νίσῃ σκοπέλους; 
44	οὐ τᾷδ’ ὑπήνεμος αὔρα 
45	καὶ ποιηρὰ βοτάνα; 
46	δινᾶέν θ’ ὕδωρ ποταμῶν 
47	ἐν πίστραις κεῖται πέλας ἄν-
48	τρων; οὔ σοι βλαχαὶ τεκέων; 
49	—ψύττ’· οὐ τᾷδ’ οὔ; οὐ τᾷδε νεμῇ 
50	κλιτὺν δροσεράν; 
51	ὠή, ῥίψω πέτρον τάχα σου 
52	—ὕπαγ’ ὦ ὕπαγ’ ὦ κεράστα— 
53	μηλοβότα στασιωρὸν 
54	Κύκλωπος ἀγροβάτα.
55	σπαργῶντας μαστοὺς χάλασον· 
56	δέξαι θηλαῖσι σπορὰς 
57	ἃς λείπεις ἀρνῶν θαλάμοις. 
58	ποθοῦσί σ’ ἁμερόκοιτοι 
59	βλαχαὶ σμικρῶν τεκέων. 
60	εἰς αὐλὰν πότ’ ἀμφιβαλεῖς 
61	ποιηροὺς λείπουσα νομοὺς 
62	Αἰτναίων εἴσω σκοπέλων;
62a	—νύττ’· οὐ τᾷδ’ οὔ; οὐ τᾷδε νεμῇ
62b	κλιτὺν δροσεράν;
62c	ὠή, ῥίψω πέτρον τάχα σου
62d	—ὕπαγ’ ὦ ὕπαγ’ ὦ κεράστα—
62e	μηλοβότα στασιωρὸν 
62f	Κύκλωπος ἀγροβάτα.
63	οὐ τάδε Βρόμιος, οὐ τάδε χοροὶ 
64	Βάκχαι τε θυρσοφόροι, 
65	οὐ τυμπάνων ἀλαλαγμοὶ 
66	κρήναις παρ’ ὑδροχύτοις, 
67	οὐκ οἴνου χλωραὶ σταγόνες· 
68	οὐδ’ ἐν Νύσᾳ μετὰ Νυμφᾶν 
69	ἴακχον ἴακχον ᾠδὰν 
70	μέλπω πρὸς τὰν Ἀφροδίταν, 
71	ἃν θηρεύων πετόμαν 
72	Βάκχαις σὺν λευκόποσιν 
73	ὦ φίλος· 
74	ὦ φίλε Βακχεῖε, ποῖ οἰοπολεῖς; 
75	ποῖ ξανθὰν χαίταν σείεις; 
76	ἐγὼ δ’ ὁ σὸς πρόπολος 
77	θητεύω Κύκλωπι 
78	τῷ μονοδέρκτᾳ δοῦλος ἀλαίνων 
80	σὺν τᾷδε τράγου χλαίνᾳ μελέᾳ 
81	σᾶς χωρὶς φιλίας.
82	σιγήσατ’, ὦ τέκν’, ἄντρα δ’ ἐς πετρηρεφῆ 
83	ποίμνας ἀθροῖσαι προσπόλους κελεύσατε.
84	χωρεῖτ’· ἀτὰρ δὴ τίνα, πάτερ, σπουδὴν ἔχεις; 
85	ὁρῶ πρὸς ἀκταῖς ναὸς Ἑλλάδος σκάφος 
86	κώπης τ’ ἄνακτας σὺν στρατηλάτῃ τινὶ 
87	στείχοντας ἐς τόδ’ ἄντρον· ἀμφὶ δ’ αὐχέσι 
88	τεύχη φέρονται κενά, βορᾶς κεχρημένοι, 
89	κρωσσούς θ’ ὑδρηλούς. ὦ ταλαίπωροι ξένοι, 
90	τίνες ποτ’ εἰσίν; οὐκ ἴσασι δεσπότην 
91	Πολύφημον οἷός ἐστιν, ἄξενον στέγην 
92	τήνδ’ ἐμβεβῶτες καὶ Κυκλωπίαν γνάθον 
93	τὴν ἀνδροβρῶτα δυστυχῶς ἀφιγμένοι. 
94	ἀλλ’ ἥσυχοι γίγνεσθ’, ἵν’ ἐκπυθώμεθα 
95	πόθεν πάρεισι Σικελὸν Αἰτναῖον πάγον.
96	ξένοι, φράσαιτ’ ἂν νᾶμα ποτάμιον πόθεν 
97	δίψης ἄκος λάβοιμεν, εἴ τέ τις θέλει 
98	βορὰν ὁδῆσαι ναυτίλοις κεχρημένοις; 
99	--τί χρῆμα; Βρομίου πόλιν ἔοιγμεν ἐσβαλεῖν· 
100	Σατύρων πρὸς ἄντροις τόνδ’ ὅμιλον εἰσορῶ. 
101	χαίρειν προσεῖπα πρῶτα τὸν γεραίτατον. 
102	χαῖρ’, ὦ ξέν’, ὅστις δ’ εἶ φράσον πάτραν τε σήν. 
103	Ἴθακος Ὀδυσσεύς, γῆς Κεφαλλήνων ἄναξ. 
104	οἶδ’ ἄνδρα, κρόταλον δριμύ, Σισύφου γένος. 
105	ἐκεῖνος οὗτός εἰμι· λοιδόρει δὲ μή· 
106	πόθεν Σικελίαν τήνδε ναυστολῶν πάρει;
107	ἐξ Ἰλίου γε κἀπὸ Τρωικῶν πόνων. 
108	πῶς; πορθμὸν οὐκ ᾔδησθα πατρῴας χθονός; 
109	ἀνέμων θύελλαι δεῦρό μ’ ἥρπασαν βίᾳ. 
110	παπαῖ· τὸν αὐτὸν δαίμον’ ἐξαντλεῖς ἐμοί. 
111	ἦ καὶ σὺ δεῦρο πρὸς βίαν ἀπεστάλης;
112	λῃστὰς διώκων οἳ Βρόμιον ἀνήρπασαν. 
113	τίς δ’ ἥδε χώρα καὶ τίνες ναίουσί νιν; 
114	Αἰτναῖος ὄχθος Σικελίας ὑπέρτατος. 
115	τείχη δὲ ποῦ ’στι καὶ πόλεως πυργώματα; 
116	οὐκ εἴσ’· ἔρημοι πρῶνες ἀνθρώπων, ξένε. 
117	τίνες δ’ ἔχουσι γαῖαν; ἦ θηρῶν γένος;
118	Κύκλωπες, ἄντρ’ ἔχοντες, οὐ στέγας δόμων. 
119	τίνος κλύοντες; ἢ δεδήμευται κράτος; 
120	νομάδες· ἀκούει δ’ οὐδὲν οὐδεὶς οὐδενός. 
121	σπείρουσι δ’—ἢ τῷ ζῶσι;—Δήμητρος στάχυν; 
122	γάλακτι καὶ τυροῖσι καὶ μήλων βορᾷ. 
123	Βρομίου δὲ πῶμ’ ἔχουσιν, ἀμπέλου ῥοαῖς;
124	ἥκιστα· τοιγὰρ ἄχορον οἰκοῦσι χθόνα. 
125	φιλόξενοι δὲ χὥσιοι περὶ ξένους; 
126	γλυκύτατά φασι τὰ κρέα τοὺς ξένους φορεῖν. 
127	τί φῄς; βορᾷ χαίρουσιν ἀνθρωποκτόνῳ; 
128	οὐδεὶς μολὼν δεῦρ’ ὅστις οὐ κατεσφάγη. 
129	αὐτὸς δὲ Κύκλωψ ποῦ ’στιν; ἦ δόμων ἔσω;
130	φροῦδος πρὸς Αἴτνῃ θῆρας ἰχνεύων κυσίν. 
131	οἶσθ’ οὖν ὃ δρᾶσον, ὡς ἀπαίρωμεν χθονός; 
132	οὐκ οἶδ’, Ὀδυσσεῦ· πᾶν δέ σοι δρῴημεν ἄν. 
133	ὅδησον ἡμῖν σῖτον, οὗ σπανίζομεν. 
134	οὐκ ἔστιν, ὥσπερ εἶπον, ἄλλο πλὴν κρέας. 
135	ἀλλ’ ἡδὺ λιμοῦ καὶ τόδε σχετήριον. 
136	καὶ τυρὸς ὀπίας ἔστι καὶ βοὸς γάλα. 
137	ἐκφέρετε· φῶς γὰρ ἐμπολήμασιν πρέπει. 
138	σὺ δ’ ἀντιδώσεις, εἰπέ μοι, χρυσὸν πόσον; 
139	οὐ χρυσόν, ἀλλὰ πῶμα Διονύσου φέρω. 
140	ὦ φίλτατ’ εἰπών, οὗ σπανίζομεν πάλαι. 
141	καὶ μὴν Μάρων μοι πῶμ’ ἔδωκε, παῖς θεοῦ. 
142	ὃν ἐξέθρεψα ταῖσδ’ ἐγώ ποτ’ ἀγκάλαις; 
143	ὁ Βακχίου παῖς, ὡς σαφέστερον μάθῃς. 
144	ἐν σέλμασιν νεώς ἐστιν, ἢ φέρεις σύ νιν; 
145	ὅδ’ ἁσκὸς ὃς κεύθει νιν· ὡς ὁρᾷς, γέρον. 
146	οὗτος μὲν οὐδ’ ἂν τὴν γνάθον πλήσειέ μου.
147	ναί· 
147a	δὶς γὰρ τόσον πῶμ’ ὅσον ἂν ἐξ ἀσκοῦ ῥυῇ. 
148	καλήν γε κρήνην εἶπας ἡδεῖάν τ’ ἐμοί. 
149	βούλῃ σε γεύσω πρῶτον ἄκρατον μέθυ; 
150	δίκαιον· ἦ γὰρ γεῦμα τὴν ὠνὴν καλεῖ. 
151	καὶ μὴν ἐφέλκω καὶ ποτῆρ’ ἀσκοῦ μέτα. 
152	φέρ’ ἐκπάταξον, ὡς ἀναμνησθῶ πιών. 
153	ἰδού. 
153b	παπαιάξ, ὡς καλὴν ὀσμὴν ἔχει. 
154	εἶδες γὰρ αὐτήν; 
154b	οὐ μὰ Δί’, ἀλλ’ ὀσφραίνομαι. 
155	γεῦσαί νυν, ὡς ἂν μὴ λόγῳ ’’παινῇς μόνον. 
156	βαβαί· χορεῦσαι παρακαλεῖ μ’ ὁ Βάκχιος. 
157	ἆ ἆ ἆ. 
158	μῶν τὸν λάρυγγα διεκάναξέ σου καλῶς; 
159	ὥστ’ εἰς ἄκρους γε τοὺς ὄνυχας ἀφίκετο. 
160	πρὸς τῷδε μέντοι καὶ νόμισμα δώσομεν. 
161	χάλα τὸν ἀσκὸν μόνον· ἔα τὸ χρυσίον. 
162	ἐκφέρετέ νυν τυρεύματ’ ἢ μήλων τόκον. 
163	δράσω τάδ’, ὀλίγον φροντίσας γε δεσποτῶν. 
164	ὡς ἐκπιεῖν γ’ ἂν κύλικα μαινοίμην μίαν, 
165	πάντων Κυκλώπων ἀντιδοὺς βοσκήματα, 
166	ῥῖψαι τ’ ἐς ἅλμην Λευκάδος πέτρας ἄπο, 
167	ἅπαξ μεθυσθεὶς καταβαλών τε τὰς ὀφρῦς.
168	ὡς ὅς γε πίνων μὴ γέγηθε μαίνεται· 
169	ἵν’ ἔστι τουτί τ’ ὀρθὸν ἐξανιστάναι 
170	μαστοῦ τε δραγμὸς καὶ παρεσκευασμένου 
171	ψαῦσαι χεροῖν λειμῶνος, ὀρχηστύς θ’ ἅμα 
172	κακῶν τε λῆστις. εἶτ’ ἐγὼ οὐ κυνήσομαι 
173	τοιόνδε πῶμα, τὴν Κύκλωπος ἀμαθίαν 
174	κλαίειν κελεύων καὶ τὸν ὀφθαλμὸν μέσον; 
175	ἄκου’, Ὀδυσσεῦ· διαλαλήσωμέν τί σοι. 
176	καὶ μὴν φίλοι γε προσφέρεσθε πρὸς φίλον. 
177	ἐλάβετε Τροίαν τὴν Ἑλένην τε χειρίαν; 
178	καὶ πάντα γ’ οἶκον Πριαμιδῶν ἐπέρσαμεν. 
179	οὔκουν, ἐπειδὴ τὴν νεᾶνιν εἵλετε, 
180	ἅπαντες αὐτὴν διεκροτήσατ’ ἐν μέρει, 
181	ἐπεί γε πολλοῖς ἥδεται γαμουμένη; 
182	τὴν προδότιν, ἣ τοὺς θυλάκους τοὺς ποικίλους
183	περὶ τοῖν σκελοῖν ἰδοῦσα καὶ τὸν χρύσεον 
184	κλῳὸν φοροῦντα περὶ μέσον τὸν αὐχένα 
185	ἐξεπτοήθη, Μενέλεων, ἀνθρώπιον 
186	λῷστον, λιποῦσα. μηδαμοῦ γένος ποτὲ 
187	φῦναι γυναικῶν ὤφελ’ — εἰ μὴ ’μοὶ μόνῳ. 
188	ἰδοὺ τάδ’ ὑμῖν ποιμένων βοσκήματα, 
189	ἄναξ Ὀδυσσεῦ, μηκάδων ἀρνῶν τροφαί, 
190	πηκτοῦ γάλακτός τ’ οὐ σπάνια τυρεύματα. 
191	φέρεσθε· χωρεῖθ’ ὡς τάχιστ’ ἄντρων ἄπο, 
192	βότρυος ἐμοὶ πῶμ’ ἀντιδόντες εὐίου. 
193	—οἴμοι· Κύκλωψ ὅδ’ ἔρχεται· τί δράσομεν; 
194	ἀπολώλαμεν γάρ, ὦ γέρον· ποῖ χρὴ φυγεῖν; 
195	ἔσω πέτρας τῆσδ’, οὗπερ ἂν λάθοιτέ γε. 
196	δεινὸν τόδ’ εἶπας, ἀρκύων μολεῖν ἔσω. 
197	οὐ δεινόν· εἰσὶ καταφυγαὶ πολλαὶ πέτρας.
198	οὐ δῆτ’· ἐπεί τἂν μεγάλα γ’ ἡ Τροία στένοι, 
199	εἰ φευξόμεσθ’ ἕν’ ἄνδρα, μυρίον δ’ ὄχλον 
200	Φρυγῶν ὑπέστην πολλάκις σὺν ἀσπίδι. 
201	ἀλλ’, εἰ θανεῖν δεῖ, κατθανούμεθ’ εὐγενῶς, 
202	ἢ ζῶντες αἶνον τὸν πάρος συσσώσομεν. 
203	ἄνεχε· πάρεχε· τί τάδε· τίς ἡ ῥᾳθυμία; 
204	τί βακχιάζετ’; οὐχὶ Διόνυσος τάδε, 
205	οὐ κρόταλα χαλκοῦ τυμπάνων τ’ ἀράγματα. 
206	πῶς μοι κατ’ ἄντρα νεόγονα βλαστήματα; 
207	ἦ πρός γε μαστοῖς εἰσι χὑπὸ μητέρων 
208	πλευρὰς τρέχουσι, σχοινίνοις τ’ ἐν τεύχεσιν 
209	πλήρωμα τυρῶν ἐστιν ἐξημελγμένον; 
210	τί φατε; τί λέγετε; τάχα τις ὑμῶν τῷ ξύλῳ 
211	δάκρυα μεθήσει· βλέπετ’ ἄνω καὶ μὴ κάτω. 
212	ἰδού, πρὸς αὐτὸν τὸν Δί’ ἀνακεκύφαμεν, 
213	καὶ τἄστρα καὶ τὸν Ὠρίωνα δέρκομαι.
214	ἄριστόν ἐστιν εὖ παρεσκευασμένον; 
215	πάρεστιν. ὁ φάρυγξ εὐτρεπὴς ἔστω μόνον. 
216	ἦ καὶ γάλακτός εἰσι κρατῆρες πλέῳ; 
217	ὥστ’ ἐκπιεῖν γέ σ’, ἢν θέλῃς, ὅλον πίθον. 
218	μήλειον ἢ βόειον ἢ μεμιγμένον; 
219	ὧν ἂν θέλῃς σύ, μὴ ’μὲ καταπίῃς μόνον.
220	ἥκιστ’· ἐπεί μ’ ἂν ἐν μέσῃ τῇ γαστέρι 
221	πηδῶντες ἀπολέσαιτ’ ἂν ὑπὸ τῶν σχημάτων. 
222	ἔα· τίν’ ὄχλον τόνδ’ ὁρῶ πρὸς αὐλίοις; 
223	λῃσταί τινες κατέσχον ἢ κλῶπες χθόνα; 
224	ὁρῶ γέ τοι τούσδ’ ἄρνας ἐξ ἄντρων ἐμῶν 
225	στρεπταῖς λύγοισι σῶμα συμπεπλεγμένους, 
226	τεύχη τε τυρῶν συμμιγῆ, γέροντά τε 
227	πληγαῖς πρόσωπον φαλακρὸν ἐξῳδηκότα.
228	ὤμοι, πυρέσσω συγκεκομμένος τάλας.
229	ὑπὸ τοῦ; τίς ἐς σὸν κρᾶτ’ ἐπύκτευσεν, γέρον; 
230	ὑπὸ τῶνδε, Κύκλωψ, ὅτι τὰ σ’ οὐκ εἴων φέρειν. 
231	οὐκ ᾖσαν ὄντα θεόν με καὶ θεῶν ἄπο; 
232	ἔλεγον ἐγὼ τάδ’· οἳ δ’ ἐφόρουν τὰ χρήματα· 
233	καὶ τόν γε τυρὸν οὐκ ἐῶντος ἤσθιον 
234	τούς τ’ ἄρνας ἐξεφοροῦντο· δήσαντες δὲ σὲ 
235	κλῳῷ τριπήχει, κᾆτα τὸν ὀφθαλμὸν μέσον 
235a	
236	τὰ σπλάγχν’ ἔφασκον ἐξαμήσεσθαι βίᾳ, 
237	μάστιγί τ’ εὖ τὸ νῶτον ἀποθλίψειν σέθεν,
238	κἄπειτα συνδήσαντες ἐς θἁδώλια 
239	τῆς νηὸς ἐμβαλόντες ἀποδώσειν τινὶ 
240	πέτρους μοχλεύειν, ἢ ’ς μυλῶνα καταβαλεῖν.
241	ἄληθες; οὔκουν κοπίδας ὡς τάχιστ’ ἰὼν 
242	θήξεις μαχαίρας καὶ μέγαν φάκελον ξύλων 
243	ἐπιθεὶς ἀνάψεις; ὡς σφαγέντες αὐτίκα 
244	πλήσουσι νηδὺν τὴν ἐμὴν ἀπ’ ἄνθρακος 
245	θερμὴν ἔδοντος δαῖτα τῷ κρεανόμῳ, 
246	τὰ δ’ ἐκ λέβητος ἑφθὰ καὶ τετηκότα. 
247	ὡς ἔκπλεώς γε δαιτός εἰμ’ ὀρεσκόου· 
248	ἅλις λεόντων ἐστί μοι θοινωμένῳ 
249	ἐλάφων τε, χρόνιος δ’ εἴμ’ ἀπ’ ἀνθρώπων βορᾶς. 
250	τὰ καινά γ’ ἐκ τῶν ἠθάδων, ὦ δέσποτα, 
251	ἡδίον’ ἐστίν. οὐ γὰρ αὖ νεωστί γε 
252	ἄλλοι πρὸς ἄντρα σοι ἐσαφίκοντο ξένοι. 
253	Κύκλωψ, ἄκουσον ἐν μέρει καὶ τῶν ξένων. 
254	ἡμεῖς βορᾶς χρῄζοντες ἐμπολὴν λαβεῖν 
255	σῶν ἆσσον ἄντρων ἤλθομεν νεὼς ἄπο. 
256	τοὺς δ’ ἄρνας ἡμῖν οὗτος ἀντ’ οἴνου σκύφου 
257	ἀπημπόλα τε κἀδίδου πιεῖν λαβὼν 
258	ἑκὼν ἑκοῦσι, κοὐδὲν ἦν τούτων βίᾳ. 
259	ἀλλ’ οὗτος ὑγιὲς οὐδὲν ὧν φησιν λέγει, 
260	ἐπεὶ κατελήφθη σοῦ λάθρᾳ πωλῶν τὰ σά.
261	ἐγώ; κακῶς γὰρ ἐξόλοι’.
261b	εἰ ψεύδομαι. 
262	μὰ τὸν Ποσειδῶ τὸν τεκόντα σ’, ὦ Κύκλωψ, 
263	μὰ τὸν μέγαν Τρίτωνα καὶ τὸν Νηρέα, 
264	μὰ τὴν Καλυψὼ τάς τε Νηρέως κόρας, 
265	τά θ’ ἱερὰ κύματ’ ἰχθύων τε πᾶν γένος, 
266	ἀπώμοσ’, ὦ κάλλιστον ὦ Κυκλώπιον, 
267	ὦ δεσποτίσκε, μὴ τὰ σ’ ἐξοδᾶν ἐγὼ 
268	ξένοισι χρήματ’. ἢ κακῶς οὗτοι κακοὶ 
269	οἱ παῖδες ἀπόλοινθ’, οὓς μάλιστ’ ἐγὼ φιλῶ. 
270	αὐτὸς ἔχ’. ἔγωγε τοῖς ξένοις τὰ χρήματα 
271	περνάντα σ’ εἶδον· εἰ δ’ ἐγὼ ψευδῆ λέγω, 
272	ἀπόλοιθ’ ὁ πατήρ μου· τοὺς ξένους δὲ μὴ ἀδίκει. 
273	ψεύδεσθ’· ἔγωγε τῷδε τοῦ Ῥαδαμάνθυος 
274	μᾶλλον πέποιθα καὶ δικαιότερον λέγω. 
275	θέλω δ’ ἐρέσθαι· πόθεν ἐπλεύσατ’, ὦ ξένοι; 
276	ποδαποί; τίς ὑμᾶς ἐξεπαίδευσεν πόλις; 
277	Ἰθακήσιοι μὲν τὸ γένος, Ἰλίου δ’ ἄπο, 
278	πέρσαντες ἄστυ, πνεύμασιν θαλασσίοις 
279	σὴν γαῖαν ἐξωσθέντες ἥκομεν, Κύκλωψ. 
280	ἦ τῆς κακίστης οἳ μετήλθεθ’ ἁρπαγὰς 
281	Ἑλένης Σκαμάνδρου γείτον’ Ἰλίου πόλιν; 
282	οὗτοι, πόνον τὸν δεινὸν ἐξηντληκότες.
283	αἰσχρὸν στράτευμά γ’, οἵτινες μιᾶς χάριν 
284	γυναικὸς ἐξεπλεύσατ’ ἐς γαῖαν Φρυγῶν. 
285	θεοῦ τὸ πρᾶγμα· μηδέν’ αἰτιῶ βροτῶν. 
286	ἡμεῖς δέ σ’, ὦ θεοῦ ποντίου γενναῖε παῖ, 
287	ἱκετεύομέν τε καὶ λέγομεν ἐλευθέρως· 
288	μὴ τλῇς πρὸς ἄντρα σοι ἐσαφιγμένους φίλους 
289	κτανεῖν βοράν τε δυσσεβῆ θέσθαι γνάθοις· 
290	οἳ τὸν σόν, ὦναξ, πατέρ’ ἔχειν νεῶν ἕδρας 
291	ἐρρυσάμεσθα γῆς ἐν Ἑλλάδος μυχοῖς. 
292	ἱερεύς τ’ ἄθραυστος Ταινάρου μένει λιμὴν 
293	Μαλέας τ’ ἄκροι κευθμῶνες ἥ τε Σουνίου 
294	δίας Ἀθάνας σῶς ὑπάργυρος πέτρα
295	Γεραίστιοί τε καταφυγαί· τὰ θ’ Ἑλλάδος 
296	δύσφρον’ ὀνείδη Φρυξὶν οὐκ ἐδώκαμεν·
297	ὧν καὶ σὺ κοινοῖ· γῆς γὰρ Ἑλλάδος μυχοὺς 
298	οἰκεῖς ὑπ’ Αἴτνῃ, τῇ πυριστάκτῳ πέτρᾳ. 
299	νόμος δὲ θνητοῖς, εἰ λόγους ἀποστρέφῃ, 
300	ἱκέτας δέχεσθαι ποντίους ἐφθαρμένους
301	ξένιά τε δοῦναι καὶ πέπλοις ἐπαρκέσαι, 
302	οὐκ ἀμφὶ βουπόροισι πηχθέντας μέλη 
303	ὀβελοῖσι νηδὺν καὶ γνάθον πλῆσαι σέθεν. 
304	ἅλις δὲ Πριάμου γαῖ’ ἐχήρωσ’ Ἑλλάδα, 
305	πολλῶν νεκρῶν πιοῦσα δοριπετῆ φόνον, 
306	ἀλόχους τ’ ἀνάνδρους γραῦς τ’ ἄπαιδας ὤλεσεν 
307	πολιούς τε πατέρας. εἰ δὲ τοὺς λελειμμένους 
308	σὺ συμπυρώσας δαῖτ’ ἀναλώσεις πικράν, 
309	ποῖ τρέψεταί τις; ἀλλ’ ἐμοὶ πιθοῦ, Κύκλωψ· 
310	πάρες τὸ μάργον σῆς γνάθου, τὸ δ’ εὐσεβὲς 
311	τῆς δυσσεβείας ἀνθελοῦ· πολλοῖσι γὰρ
312	κέρδη πονηρὰ ζημίαν ἠμείψατο.
313	παραινέσαι σοι βούλομαι· τῶν γὰρ κρεῶν 
314	μηδὲν λίπῃς τοῦδ’, ἤν τε τὴν γλῶσσαν δάκῃς, 
315	κομψὸς γενήσῃ καὶ λαλίστατος, Κύκλωψ. 
316	ὁ πλοῦτος, ἀνθρωπίσκε, τοῖς σοφοῖς θεός, 
317	τὰ δ’ ἄλλα κόμποι καὶ λόγων εὐμορφίαι. 
318	ἄκρας δ’ ἐναλίας ἃς καθίδρυται πατὴρ 
319	χαίρειν κελεύω· τί τάδε προυστήσω λόγῳ; 
320	Ζηνὸς δ’ ἐγὼ κεραυνὸν οὐ φρίσσω, ξένε, 
321	οὐδ’ οἶδ’ ὅ τι Ζεύς ἐστ’ ἐμοῦ κρείσσων θεός. 
322	οὔ μοι μέλει τὸ λοιπόν· ὡς δ’ οὔ μοι μέλει, 
323	ἄκουσον. ὅταν ἄνωθεν ὄμβρον ἐκχέῃ, 
324	ἐν τῇδε πέτρᾳ στέγν’ ἔχων σκηνώματα, 
325	ἢ μόσχον ὀπτὸν ἤ τι θήρειον δάκος 
326	δαινύμενος, εὖ τέγγων τε γαστέρ’ ὑπτίαν, 
327	ἐπεκπιὼν γάλακτος ἀμφορέα, πέπλον 
328	κρούω, Διὸς βρονταῖσιν εἰς ἔριν κτυπῶν. 
329	ὅταν δὲ βορέας χιόνα Θρῄκιος χέῃ, 
330	δοραῖσι θηρῶν σῶμα περιβαλὼν ἐμὸν
331	καὶ πῦρ ἀναίθων—χιόνος οὐδέν μοι μέλει. 
332	ἡ γῆ δ’ ἀνάγκῃ, κἂν θέλῃ κἂν μὴ θέλῃ, 
333	τίκτουσα ποίαν τἀμὰ πιαίνει βοτά. 
334	ἁγὼ οὔτινι θύω πλὴν ἐμοί, θεοῖσι δ’ οὔ, 
335	καὶ τῇ μεγίστῃ, γαστρὶ τῇδε, δαιμόνων. 
336	ὡς τοὐμπιεῖν γε κὰμφαγεῖν τοὐφ’ ἡμέραν 
337	Ζεὺς οὗτος ἀνθρώποισι τοῖσι σώφροσιν, 
338	λυπεῖν δὲ μηδὲν αὑτόν. οἳ δὲ τοὺς νόμους 
339	ἔθεντο ποικίλλοντες ἀνθρώπων βίον, 
340	κλαίειν ἄνωγα· τὴν δ’ ἐμὴν ψυχὴν ἐγὼ 
341	οὐ παύσομαι δρῶν εὖ—κατεσθίων τε σέ. 
342	ξένιά τε λήψῃ τοιάδ’, ὡς ἄμεμπτος ὦ, 
343	πῦρ καὶ πατρῷον τόνδε λέβητά γ’, ὃς ζέσας 
344	σὴν σάρκα διαφόρητον ἀμφέξει καλῶς. 
345	ἀλλ’ ἕρπετ’ εἴσω, τῷ κατ’ αὔλιον θεῷ 
346	ἵν’ ἀμφὶ βωμὸν στάντες εὐωχῆτέ με.
347	αἰαῖ, πόνους μὲν Τρωικοὺς ὑπεξέδυν 
348	θαλασσίους τε, νῦν δ’ ἐς ἀνδρὸς ἀνοσίου 
349	γνώμην κατέσχον ἀλίμενόν τε καρδίαν. 
350	ὦ Παλλάς, ὦ δέσποινα Διογενὲς θεά, 
351	νῦν νῦν ἄρηξον· κρείσσονας γὰρ Ἰλίου 
352	πόνους ἀφῖγμαι κἀπὶ κινδύνου βάθρα. 
353	σύ τ’, ὦ φαεννῶν ἀστέρων οἰκῶν ἕδρας 
354	Ζεῦ ξένι’, ὅρα τάδ’· εἰ γὰρ αὐτὰ μὴ βλέπεις, 
355	ἄλλως νομίζῃ Ζεὺς τὸ μηδὲν ὢν θεός. 
356	Εὐρείας φάρυγγος, ὦ Κύκλωψ, 
357	ἀναστόμου τὸ χεῖλος· ὡς ἕτοιμά σοι 
358	ἑφθὰ καὶ ὀπτὰ καὶ ἀνθρακιᾶς ἄπο 
359	χναύειν, βρύκειν, 
359a	κρεοκοπεῖν μέλη ξένων, 
360	δασυμάλλῳ ἐν αἰγίδι κλινομένῳ. 
361	Μή μοι μὴ προσδίδου· 
362	μόνος μόνῳ γέμιζε πορθμίδος σκάφος. 
363	χαιρέτω μὲν αὖλις ἅδε, 
364	χαιρέτω δὲ θυμάτων 
365	ἀποβώμιος ἃν ἔχει θυσίαν 
366	Κύκλωψ Αἰτναῖος ξενικῶν 
367	κρεῶν κεχαρμένος βορᾷ.
369	Νηλής, ὦ τλᾶμον, ὅστις δωμάτων 
370	ἐφεστίους ξενικοὺς ἱκτῆρας ἐκθύει δόμων, 
373	ἑφθά τε δαινύμενος, μυσαροῖσί τ’ ὀδοῦσιν 
372	κόπτων βρύκων 
374	ἀνθρώπων θέρμ’ ἀπ’ ἀνθράκων κρέα, 
374a	
374b	Μή μοι μὴ προσδίδου·
374c	μόνος μόνῳ γέμιζε πορθμίδος σκάφος. 
374d	χαιρέτω μὲν αὖλις ἅδε,
374e	χαιρέτω δὲ θυμάτων 
374f	ἀποβώμιος ἃν ἔχει θυσίαν 
374g	Κύκλωψ Αἰτναῖος ξενικῶν
374h	κρεῶν κεχαρμένος βορᾷ.
375	ὦ Ζεῦ, τί λέξω, δείν’ ἰδὼν ἄντρων ἔσω 
376	κοὐ πιστά, μύθοις εἰκότ’, οὐδ’ ἔργοις βροτῶν; 
377	τί δ’ ἔστ’, Ὀδυσσεῦ; μῶν τεθοίναται σέθεν 
378	φίλους ἑταίρους ἀνοσιώτατος Κύκλωψ; 
379	δισσούς γ’ ἀθρήσας κἀπιβαστάσας χεροῖν, 
380	οἳ σαρκὸς εἶχον εὐτραφέστατον πάχος. 
381	πῶς, ὦ ταλαίπωρ’, ἦτε πάσχοντες τάδε; 
382	ἐπεὶ πετραίαν τήνδ’ ἐσήλθομεν χθόνα, 
383	ἀνέκαυσε μὲν πῦρ πρῶτον, ὑψηλῆς δρυὸς 
384	κορμοὺς πλατείας ἐσχάρας βαλὼν ἔπι, 
385	τρισσῶν ἁμαξῶν ὡς ἀγώγιμον βάρος. 
386	ἔπειτα φύλλων ἐλατίνων χαμαιπετῆ 
387	ἔστρωσεν εὐνὴν πλησίον πυρὸς φλογί. 
388	κρατῆρα δ’ ἐξέπλησεν ὡς δεκάμφορον, 
389	μόσχους ἀμέλξας, λευκὸν ἐσχέας γάλα. 
390	σκύφος τε κισσοῦ παρέθετ’ εἰς εὖρος τριῶν 
391	πήχεων, βάθος δὲ τεσσάρων ἐφαίνετο. 
392	καὶ χάλκεον λέβητ’ ἐπέζεσεν πυρί,
393	ὀβελούς τ’, ἄκρους μὲν ἐγκεκαυμένους πυρί, 
394	ξεστοὺς δὲ δρεπάνῳ τἄλλα, παλιούρου κλάδων, 
395	Αἰτναῖά τε σφαγεῖα πελέκεων γνάθοις.
396	ὡς δ’ ἦν ἕτοιμα πάντα τῷ θεοστυγεῖ 
397	Ἅιδου μαγείρῳ, φῶτε συμμάρψας δύο 
398	ἔσφαζ’ ἑταίρων τῶν ἐμῶν, ῥυθμῷ θ’ ἐνὶ 
399	τὸν μὲν λέβητος ἐς κύτος χαλκήλατον, 
400	τὸν δ’ αὖ, τένοντος ἁρπάσας ἄκρου ποδός, 
401	παίων πρὸς ὀξὺν στόνυχα πετραίου λίθου, 
402	ἐγκέφαλον ἐξέρρανε, καὶ καθαρπάσας 
403	λάβρῳ μαχαίρᾳ σάρκας ἐξώπτα πυρί 
404	τὰ δ’ ἐς λέβητ’ ἐφῆκεν ἕψεσθαι μέλη 
405	ἐγὼ δ’ ὁ τλήμων δάκρυ’ ἀπ’ ὀφθαλμῶν χέων 
406	ἐχριμπτόμην Κύκλωπι κἀδιακόνουν· 
407	ἅλλοι δ’ ὅπως ὄρνιθες ἐν μυχοῖς πέτρας 
408	πτήξαντες εἶχον, αἷμα δ’ οὐκ ἐνῆν χροΐ. 
409	ἐπεὶ δ’ ἑταίρων τῶν ἐμῶν πλησθεὶς βορᾶς 
410	ἀνέπεσε, φάρυγος αἰθέρ’ ἐξιεὶς βαρύν, 
411	ἐσῆλθέ μοί τι θεῖον· ἐμπλήσας σκύφος 
412	Μάρωνος αὐτῷ τοῦδε προσφέρω πιεῖν, 
413	λέγων τάδ’· Ὦ τοῦ ποντίου θεοῦ Κύκλωψ, 
414	σκέψαι τόδ’ οἷον Ἑλλὰς ἀμπέλων ἄπο 
415	θεῖον κομίζει πῶμα, Διονύσου γάνος. 
416	ὃ δ’ ἔκπλεως ὢν τῆς ἀναισχύντου βορᾶς 
417	ἐδέξατ’ ἔσπασέν τ’ ἄμυστιν ἑλκύσας 
418	κἀπῄνεσ’ ἄρας χεῖρα· Φίλτατε ξένων, 
419	καλὸν τὸ πῶμα δαιτὶ πρὸς καλῇ δίδως. 
420	ἡσθέντα δ’ αὐτὸν ὡς ἐπῃσθόμην ἐγώ, 
421	ἄλλην ἔδωκα κύλικα, γιγνώσκων ὅτι 
422	τρώσει νιν οἷνος καὶ δίκην δώσει τάχα. 
423	καὶ δὴ πρὸς ᾠδὰς εἷρπ’. ἐγὼ δ’ ἐπεγχέων 
424	ἄλλην ἐπ’ ἄλλῃ σπλάγχν’ ἐθέρμαινον ποτῷ. 
425	ᾄδεῖ δὲ παρὰ κλαίουσι συνναύταις ἐμοῖς 
426	ἄμουσ’, ἐπηχεῖ δ’ ἄντρον. ἐξελθὼν δ’ ἐγὼ 
427	σιγῇ. σὲ σῶσαι κἄμ’, ἐὰν βούλῃ, θέλω. 
428	ἀλλ’ εἴπατ’ εἴτε χρῄζετ’ εἴτ’ οὐ χρῄζετε 
429	φεύγειν ἄμεικτον ἄνδρα καὶ τὰ Βακχίου 
430	ναίειν μέλαθρα Δαναΐδων νυμφῶν μέτα. 
431	ὁ μὲν γὰρ ἔνδον σὸς πατὴρ τάδ’ ᾔνεσεν. 
432	ἀλλ’ ἀσθενὴς γὰρ κἀποκερδαίνων ποτοῦ, 
433	ὥσπερ πρὸς ἰξῷ τῇ κύλικι λελημμένος 
434	πτέρυγας ἀλύει· σὺ δέ—νεανίας γὰρ εἶ— 
435	σώθητι μετ’ ἐμοῦ καὶ τὸν ἀρχαῖον φίλον 
436	Διόνυσον ἀνάλαβ’, οὐ Κύκλωπι προσφερῆ. 
437	ὦ φίλτατ’, εἰ γὰρ τήνδ’ ἴδοιμεν ἡμέραν, 
438	Κύκλωπος ἐκφυγόντες ἀνόσιον κάρα. 
439	ὡς διὰ μακροῦ γε τὸν σίφωνα τὸν φίλον 
440	χηρεύομεν. —τὸν δ’ οὐκ ἔχομεν κατ’ αὗ φαγεῖν.
441	ἄκουε δή νυν ἣν ἔχω τιμωρίαν 
442	θηρὸς πανούργου σῆς τε δουλείας φυγήν. 
443	λέγ’, ὡς Ἀσιάδος οὐκ ἂν ἥδιον ψόφον 
444	κιθάρας κλύοιμεν ἢ Κύκλωπ’ ὀλωλότα. 
445	ἐπὶ κῶμον ἕρπειν πρὸς κασιγνήτους θέλει 
446	Κύκλωπας ἡσθεὶς τῷδε Βακχίου ποτῷ. 
447	ξυνῆκ’· ἔρημον ξυλλαβὼν δρυμοῖσί νιν 
448	σφάξαι μενοινᾷς, ἢ πετρῶν ὦσαι κάτω.
449	οὐδὲν τοιοῦτον· δόλιος ἡ ’πιθυμία.
450	πῶς δαί; σοφόν τοί σ’ ὄντ’ ἀκούομεν πάλαι. 
451	κώμου μὲν αὐτὸν τοῦδ’ ἀπαλλάξαι, λέγων 
452	ὡς οὐ Κύκλωψι πῶμα χρὴ δοῦναι τόδε, 
453	μόνον δ’ ἔχοντα βίοτον ἡδέως ἄγειν. 
454	ὅταν δ’ ὑπνώσσῃ Βακχίου νικώμενος 
455	ἀκρεμὼν ἐλαίας ἔστιν ἐν δόμοισί τις, 
456	ὃν φασγάνῳ ’γὼ τῷδ’ ἀποξύνας ἄκρον, 
457	ἐς πῦρ καθήσω· κᾆθ’, ὅταν κεκαυμένον 
458	ἴδω νιν, ἄρας θερμὸν ἐς μέσην βαλῶ 
459	Κύκλωπος ὄψιν, ὄμμα τ’ ἐκτήξω πυρί. 
460	ναυπηγίαν δ’ ὡσεί τις ἁρμόζων ἀνὴρ 
461	διπλοῖν χαλινοῖν τρύπανον κωπηλατεῖ, 
462	οὕτω κυκλώσω δαλὸν ἐν φαεσφόρῳ 
463	Κύκλωπος ὄψει καὶ συναυανῶ κόρας.
464	ἰοὺ ἰού, 
465	γέγηθα, μαινόμεσθα τοῖς εὑρήμασιν. 
466	κἄπειτα καὶ σὲ καὶ φίλους γέροντά τε 
467	νεὼς μελαίνης κοῖλον ἐμβήσας σκάφος 
468	διπλαῖσι κώπαις τῆσδ’ ἀποστελῶ χθονός. 
469	ἔστ’ οὖν ὅπως ἂν ὡσπερεὶ σπονδῆς θεοῦ 
470	κἀγὼ λαβοίμην τοῦ τυφλοῦντος ὄμματα 
471	δαλοῦ; φόνου γὰρ τοῦδε κοινωνεῖν θέλω. 
472	δεῖ γοῦν· μέγας γὰρ δαλός· οὗ ξυλληπτέον. 
473	ὡς κἂν ἁμαξῶν ἑκατὸν ἀραίμην βάρος, 
474	εἰ τοῦ Κύκλωπος τοῦ κακῶς ὀλουμένου 
475	ὀφθαλμὸν ὥσπερ σφηκιὰν ἐκθύψομεν. 
476	σιγᾶτε νῦν· δόλον γὰρ ἐξεπίστασαι· 
477	χὥταν κελεύω, τοῖσιν ἀρχιτέκτοσι 
478	πείθεσθ’. ἐγὼ γὰρ ἄνδρας ἀπολιπὼν φίλους 
479	τοὺς ἔνδον ὄντας οὐ μόνος σωθήσομαι. 
480	καίτοι φύγοιμ’ ἄν, κἀκβέβηκ’ ἄντρου μυχῶν· 
481	ἀλλ’ οὐ δίκαιον ἀπολιπόντ’ ἐμοὺς φίλους, 
482	ξὺν οἷσπερ ἦλθον δεῦρο, σωθῆναι μόνον.
483	ἄγε, τίς πρῶτος, τίς δ’ ἐπὶ πρώτῳ 
484	ταχθεὶς δαλοῦ κώπην ὀχμάσας 
485	Κύκλωπος ἔσω βλεφάρων ὤσας 
486	λαμπρὰν ὄψιν διακναίσει; 
487	σίγα σίγα. καὶ δὴ μεθύων 
488	ἄχαριν κέλαδον μουσιζόμενος 
490	σκαιὸς ἀπῳδὸς καὶ κλαυσόμενος 
491	χωρεῖ πετρίνων ἔξω μελάθρων 
492	φέρε νιν κώμοις παιδεύσωμεν 
493	τὸν ἀπαίδευτον· 
494	πάντως μέλλει τυφλὸς εἶναι.
495	μάκαρ ὅστις εὐιάζει 
496	βοτρύων φίλαισι πηγαῖς 
497	ἐπὶ κῶμον ἐκπετασθείς, 
498	φίλον ἄνδρ’ ὑπαγκαλίζων 
499	ἐπὶ δεμνίοις τε ξανθὸν 
500	χλιδανῆς ἔχων ἑταίρας 
501	μυρόχριστος λιπαρὸν βό- 
502	στρυχον, αὐδᾷ δέ· Θύραν τίς οἴξει μοι; 
503	παπαπᾶ· πλέως μὲν οἴνου, 
504	γάνυμαι δὲ δαιτὸς ἥβῃ, 
505	σκάφος ὁλκὰς ὣς γεμισθεὶς 
506	ποτὶ σέλμα γαστρὸς ἄκρας. 
507	ὑπάγει μ’ ὁ χόρτος εὔφρων 
508	ἐπὶ κῶμον ἦρος ὥραις 
509	ἐπὶ Κύκλωπας ἀδελφούς. 
510	φέρε μοι, ξεῖνε, φέρ’, ἀσκὸν ἔνδος μοι.
511	καλὸν ὄμμασιν δεδορκὼς 
512	Καλὸς ἐκπερᾷ μελάθρων. 
513	— παπαπᾶ· φιλεῖ τις ἡμᾶς.–- 
514	λύχνα δ’ ἀμμένον δαΐα σὸν 
515	χρόα χὡς τέρεινα νύμφα 
516	δροσερῶν ἔσωθεν ἄντρων. 
517	στεφάνων δ’ οὐ μία χροιὰ 
518	περὶ σὸν κρᾶτα τάχ’ ἐξομιλήσει.
519	Κύκλωψ, ἄκουσον· ὡς ἐγὼ τοῦ Βακχίου 
520	τούτου τρίβων εἴμ’, ὃν πιεῖν ἔδωκά σοι. 
521	ὁ Βάκχιος δὲ τίς θεὸς νομίζεται; 
522	μέγιστος ἀνθρώποισιν ἐς τέρψιν βίου. 
523	ἐρυγγάνω γοῦν αὐτὸν ἡδέως ἐγώ. 
524	τοιόσδ’ ὁ δαίμων· οὐδένα βλάπτει βροτῶν. 
525	θεὸς δ’ ἐν ἀσκῷ πῶς γέγηθ’ οἴκους ἔχων; 
526	ὅπου τιθῇ τις, ἐνθάδ’ ἐστὶν εὐπετής. 
527	οὐ τοὺς θεοὺς χρὴ σῶμ’ ἔχειν ἐν δέρμασιν. 
528	τί δ’, εἴ σε τέρπει γ’; ἢ τὸ δέρμα σοι πικρόν; 
529	μισῶ τὸν ἀσκόν· τὸ δὲ ποτὸν φιλῶ τόδε. 
530	μένων νυν αὐτοῦ πῖνε κεὐθύμει, Κύκλωψ. 
531	οὐ χρή μ’ ἀδελφοῖς τοῦδε προσδοῦναι ποτοῦ; 
532	ἔχων γὰρ αὐτὸς τιμιώτερος φανῇ.
533	διδοὺς δὲ τοῖς φίλοισι χρησιμώτερος. 
534	πυγμὰς ὁ κῶμος λοίδορόν τ’ ἔριν φιλεῖ.
535	μεθύω μέν, ἔμπας δ’ οὔτις ἂν ψαύσειέ μου. 
536	ὦ τᾶν, πεπωκότ’ ἐν δόμοισι χρὴ μένειν. 
537	ἠλίθιος ὅστις μὴ πιὼν κῶμον φιλεῖ. 
538	ὃς δ’ ἂν μεθυσθείς γ’ ἐν δόμοις μείνῃ, σοφός. 
539	τί δρῶμεν, ὦ Σιληνέ; σοὶ μένειν δοκεῖ; 
540	δοκεῖ. τί γὰρ δεῖ συμποτῶν ἄλλων, Κύκλωψ; 
541	καὶ μὴν λαχνῶδές τ’ οὖδας ἀνθηρᾶς χλόης . . . . 
542	καὶ πρός γε θάλπος ἡλίου πίνειν καλόν. 
543	κλίθητί νύν μοι πλευρὰ θεὶς ἐπὶ χθονός.
544	ἰδού. 
545	τί δῆτα τὸν κρατῆρ’ ὄπισθέ μου τίθης; 
546	ὡς μὴ παριών τις καταβάλῃ.
546b	πίνειν μὲν οὖν
547	κλέπτων σὺ βούλῃ· κάτθες αὐτὸν ἐς μέσον. 
548	σὺ δ’, ὦ ξέν’, εἰπὲ τοὔνομ’ ὅ τι σε χρὴ καλεῖν. 
549	Οὖτιν· χάριν δὲ τίνα λαβών σ’ ἐπαινέσω; 
550	πάντων σ’ ἑταίρων ὕστερον θοινάσομαι. 
551	καλόν γε τὸ γέρας τῷ ξένῳ δίδως, Κύκλωψ. 
552	οὗτος, τί δρᾷς; τὸν οἶνον ἐκπίνεις λάθρᾳ; 
553	οὔκ, ἀλλ’ ἔμ’ οὗτος ἔκυσεν, ὅτι καλὸν βλέπω. 
554	κλαύσῃ, φιλῶν τὸν οἶνον οὐ φιλοῦντά σε. 
555	ναὶ μὰ Δί’, ἐπεί μού φησ’ ἐρᾶν ὄντος καλοῦ. 
556	ἔγχει, πλέων δὲ τὸν σκύφον. δίδου μόνον. 
557	πῶς οὖν κέκραται; φέρε διασκεψώμεθα. 
558	ἀπολεῖς· δὸς οὕτως. 
558b	ναὶ μὰ Δί’ οὐ πρὶν ἄν γέ σε 
559	στέφανον ἴδω λαβόντα γεύσωμαί τ’ ἔτι . . .
560	ὦ οἰνοχόος ἄδικος.
560b	οὐ μὰ Δί’, ἀλλ’ ὦ οἶνος γλυκύς. 
561	ἀπομυκτέον δέ σοί ἐστιν ὡς λήψῃ πιεῖν. 
562	ἰδού, καθαρὸν τὸ χεῖλος αἱ τρίχες τέ μου. 
563	θές νυν τὸν ἀγκῶν’ εὐρύθμως, κᾆτ’ ἔκπιε, 
564	ὥσπερ μ’ ὁρᾷς πίνοντα—χὥσπερ οὐκ ἐμέ. 
565	ἆ ἆ, τί δράσεις; 
565b	ἡδέως ἠμύστισα. 
566	λάβ’, ὦ ξέν’, αὐτὸς οἰνοχόος τέ μοι γενοῦ.
567	γιγνώσκεται γοῦν ἡ ἄμπελος τἠμῇ χερί. 
568	φέρ’ ἔγχεόν νυν.
568b	ἐγχέω, σίγα μόνον. 
569	χαλεπὸν τόδ’ εἶπας, ὅστις ἂν πίνῃ πολύν. 
570	ἰδοὺ λαβὼν ἔκπιθι καὶ μηδὲν λίπῃς. 
571	συνεκθανεῖν δὲ σπῶντα χρὴ τῷ πώματι.
572	παπαῖ, σοφόν γε τὸ ξύλον τῆς ἀμπέλου. 
573	κἂν μὲν σπάσῃς γε δαιτὶ πρὸς πολλῇ πολύν, 
574	τέγξας ἄδιψον νηδύν, εἰς ὕπνον βαλεῖ, 
575	ἢν δ’ ἐλλίπῃς τι, ξηρανεῖ σ’ ὁ Βάκχιος. 
576	ἰοὺ ἰού, 
577	ὡς ἐξένευσα μόγις· ἄκρατος ἡ χάρις. 
578	ὁ δ’ οὐρανός μοι συμμεμιγμένος δοκεῖ 
579	τῇ γῇ φέρεσθαι, τοῦ Διός τε τὸν θρόνον 
580	λεύσσω, τὸ πᾶν τε δαιμόνων ἁγνὸν σέβας. 
581	—οὐκ ἂν φιλήσαιμ’·—αἱ Χάριτες πειρῶσί με.— 
582	ἅλις Γανυμήδην τόνδ’ ἔχων ἀναπαύσομαι. 
583	κάλλιστα, νὴ τὰς Χάριτας. —ἥδομαι δέ πως 
584	τοῖς παιδικοῖσι μᾶλλον ἢ τοῖς θήλεσιν.
585	ἐγὼ γὰρ ὁ Διός εἰμι Γανυμήδης, Κύκλωψ; 
586	ναὶ μὰ Δί’, ὃν ἁρπάζω γ’ ἐγὼ ’κ τοῦ Δαρδάνου. 
587	ἀπόλωλα, παῖδες· σχέτλια πείσομαι κακά. 
588	μέμφῃ τὸν ἐραστὴν κἀντρυφᾷς πεπωκότι; 
589	οἴμοι· πικρότατον οἶνον ὄψομαι τάχα. 
590	ἄγε δή, Διονύσου παῖδες, εὐγενῆ τέκνα, 
591	ἔνδον μὲν ἁνήρ· τῷ δ’ ὕπνῳ παρειμένος 
592	τάχ’ ἐξ ἀναιδοῦς φάρυγος ὠθήσει κρέα. 
593	δαλὸς δ’ ἔσωθεν αὐλίων ὠθεῖ καπνὸν 
594	παρευτρέπισται· κοὐδὲν ἄλλο πλὴν πυροῦν 
595	Κύκλωπος ὄψιν· ἀλλ’ ὅπως ἀνὴρ ἔσῃ.
596	πέτρας τὸ λῆμα κἀδάμαντος ἕξομεν. 
597	χώρει δ’ ἐς οἴκους, πρίν τι τὸν πατέρα παθεῖν 
598	ἀπάλαμνον· ὥς σοι τἀνθάδ’ ἐστὶν εὐτρεπῆ.
599	Ἥφαιστ’, ἄναξ Αἰτναῖε, γείτονος κακοῦ 
600	λαμπρὸν πυρώσας ὄμμ’ ἀπαλλάχθηθ’ ἅπαξ, 
601	σύ τ’, ὦ μελαίνης Νυκτὸς ἐκπαίδευμ’, Ὕπνε, 
602	ἄκρατος ἐλθὲ θηρὶ τῷ θεοστυγεῖ, 
603	καὶ μὴ ’πὶ καλλίστοισι Τρωικοῖς πόνοις 
604	αὐτόν τε ναύ τα ς τ’ ἀπολέσητ’ Ὀδυσσέα 
605	ὑπ’ ἀνδρός, ᾧ θεῶν οὐδὲν ἢ βροτῶν μέλει. 
606	ἢ τὴν τύχην μὲν δαίμον’ ἡγεῖσθαι χρεών, 
607	τὰ δαιμόνων δὲ τῆς τύχης ἐλάσσονα. 
608	λήψεται τὸν τράχηλον 
609	ἐντόνως ὁ καρκίνος 
610	τοῦ ξενοδαιτυμόνος· πυρὶ γὰρ τάχα 
611	φωσφόρους ὀλεῖ κόρας. 
612	ἤδη 
613	δαλὸς ἠνθρακωμένος 
615	κρύπτεται ἐς σποδιάν, δρυὸς ἄσπετον 
616	ἔρνος· ἀλλ’ ἴτω Μάρων· 
616a	πρασσέτω· 
617	μαινομένου ’ξελέτω βλέφαρον Κύ- 
618	κλωπος, ὡς πίῃ κακῶς. 
619	κἀγὼ 
620	τὸν φιλοκισσοφόρον Βρόμιον πο- 
621	θεινὸν εἰσιδεῖν θέλω, 
622	Κύκλω- 
622a	πος λιπὼν ἐρημίαν· 
623	ἆρ’ ἐς τοσόνδ’ ἀφίξομαι;
624	σιγᾶτε πρὸς θεῶν, θῆρες, ἡσυχάζετε, 
625	συνθέντες ἄρθρα στόματος· οὐδὲ πνεῖν ἐῶ, 
626	οὐ σκαρδαμύσσειν οὐδὲ χρέμπτεσθαί τινα, 
627	ὡς μὴ ’ξεγερθῇ τὸ κακόν, ἔστ’ ἂν ὄμματος 
628	ὄψις Κύκλωπος ἐξαμιλληθῇ πυρί.
629	σιγῶμεν ἐγκάψαντες αἰθέρα γνάθοις. 
630	ἄγε νυν ὅπως ἅψεσθε τοῦ δαλοῦ χεροῖν 
631	ἔσω μολόντες· διάπυρος δ’ ἐστὶν καλῶς. 
632	οὐκοῦν σὺ τάξεις οὕστινας πρώτους χρεὼν 
633	καυτὸν μοχλὸν λαβόντας ἐκκάειν τὸ φῶς 
634	Κύκλωπος, ὡς ἂν τῆς τύχης κοινώμεθα; 
635	ἡμεῖς μέν ἐσμεν μακροτέρω πρὸ τῶν θυρῶν 
636	ἑστῶτες ὠθεῖν ἐς τὸν ὀφθαλμὸν τὸ πῦρ. 
637	ἡμεῖς δὲ χωλοί γ’ ἀρτίως γεγενήμεθα. 
638	ταὐτὸν πεπόνθατ’ ἆρ’ ἐμοί· τοὺς γὰρ πόδας 
639	ἑστῶτες ἐσπάσθημεν οὐκ οἶδ’ ἐξ ὅτου.
640	ἑστῶτες ἐσπάσθητε; 
640b	καὶ τά γ’ ὄμματα 
641	μέστ’ ἐστὶν ἡμῖν κόνεος ἢ τέφρας ποθέν. 
642	ἄνδρες πονηροὶ κοὐδὲν οἵδε σύμμαχοι. 
643	ὁτιὴ τὸ νῶτον τὴν ῥάχιν τ’ οἰκτίρομεν 
644	καὶ τοὺς ὀδόντας ἐκβαλεῖν οὐ βούλομαι 
645	τυπτόμενος, αὕτη γίγνεται πονηρία; 
646	ἀλλ’ οἶδ’ ἐπῳδὴν Ὀρφέως ἀγαθὴν πάνυ, 
647	ὡς αὐτόματον τὸν δαλὸν ἐς τὸ κρανίον 
648	στείχονθ’ ὑφάπτειν τὸν μονῶπα παῖδα γῆς. 
649	πάλαι μὲν ᾔδη σ’ ὄντα τοιοῦτον φύσει, 
650	νῦν δ’ οἶδ’ ἄμεινον. τοῖσι δ’ οἰκείοις φίλοις 
651	χρῆσθαί μ’ ἀνάγκη. χειρὶ δ’ εἰ μηδὲν σθένεις, 
652	ἀλλ’ οὖν ἐπεγκέλευέ γ’, ὡς εὐψυχίαν 
653	φίλων κελευσμοῖς τοῖσι σοῖς κτησώμεθα. 
654	δράσω τάδ’. ἐν τῷ Καρὶ κινδυνεύσομεν. 
655	κελευσμάτων δ’ ἕκατι τυφέσθω Κύκλωψ. 
656	ἰὼ ἰώ· γενναιότατ’ ὠ- 
657	θεῖτε σπεύδετ’. ἐκκαίετε τὰν ὀφρὺν 
658	θηρὸς τοῦ ξενοδαίτα 
659	τυφέτω, καιέτω 
660	τὸν Αἴτνας μηλονόμον. 
661	τόρνευ’, ἕλκε, μή σ’ ἐξοδυνηθεὶς 
662	δράσῃ τι μάταιον.
663	ὤμοι, κατηνθρακώμεθ’ ὀφθαλμοῦ σέλας. 
664	καλός γ’ ὁ παιάν· μέλπε μοι τόνδ’, ὦ Κύκλωψ. 
665	ὤμοι μάλ’, ὡς ὑβρίσμεθ’, ὡς ὀλώλαμεν. 
666	ἀλλ’ οὔτι μὴ φύγητε τῆσδ’ ἔξω πέτρας 
667	χαίροντες, οὐδὲν ὄντες· ἐν πύλαισι γὰρ 
668	σταθεὶς φάραγγος τάσδ’ ἐναρμόσω χέρας.
669	τί χρῆμ’ ἀυτεῖς, ὦ Κύκλωψ; 
669b	ἀπωλόμην. 
670	αἰσχρός γε φαίνῃ. 
670b	κἀπὶ τοῖσδέ γ’ ἄθλιος. 
671	μεθύων κατέπεσες ἐς μέσους τοὺς ἄνθρακας; 
672	Οὖτίς μ’ ἀπώλεσ’. 
672b	οὐκ ἄρ’ οὐδεὶς ἠδίκει. 
673	Οὖτίς με τυφλοῖ βλέφαρον. 
673b	οὐκ ἄρ’ εἶ τυφλός. 
674	ὡς δὴ σύ— 
674b	καὶ πῶς σ’ οὔτις ἂν θείη τυφλόν; 
675	σκώπτεις. ὁ δ’ Οὖτις ποῦ ’στιν; 
675b	οὐδαμοῦ, Κύκλωψ. 
676	ὁ ξένος, ἵν’ ὀρθῶς ἐκμάθῃς, μ’ ἀπώλεσεν, 
677	ὁ μιαρός, ὅς μοι δοὺς τὸ πῶμα κατέκλυσεν. 
678	δεινὸς γὰρ οἷνος καὶ παλαίεσθαι βαρύς. 
679	πρὸς θεῶν, πεφεύγασ’ ἢ μένουσ’ ἔσω δόμων; 
680	οὗτοι σιωπῇ τὴν πέτραν ἐπήλυγα 
681	λαβόντες ἑστήκασι. 
681b	ποτέρας τῆς χερός; 
682	ἐν δεξιᾷ σου. 
682b	ποῦ; 
682c	πρὸς αὐτῇ τῇ πέτρᾳ. 
683	ἔχεις; 
683b	κακόν γε πρὸς κακῷ· τὸ κρανίον 
684	παίσας κατέαγα. 
684b	καί σε διαφεύγουσί γε. 
685	οὐ τῇδ’· ἐπεὶ τῇδ’ εἶπας; 
685b	οὔ· ταύτῃ λέγω. 
686	πῇ γάρ; 
686b	περιάγου, κεῖσε, πρὸς τἀριστερά.
687	οἴμοι γελῶμαι· κερτομεῖτέ μ’ ἐν κακοῖς. 
688	ἀλλ’ οὐκέτ’, ἀλλὰ πρόσθεν οὗτός ἐστί σου. 
689	ὦ παγκάκιστε, ποῦ ποτ’ εἶ; 
689b	τηλοῦ σέθεν 
690	φυλακαῖσι φρουρῶ σῶμ’ Ὀδυσσέως τόδε. 
691	πῶς εἶπας; ὄνομα μεταβαλὼν καινὸν λέγεις. 
692	ὅπερ γ’ ὁ φύσας ὠνόμαζ’ Ὀδυσσέα. 
693	δώσειν δ’ ἔμελλες ἀνοσίου δαιτὸς δίκας· 
694	κακῶς γὰρ ἂν Τροίαν γε διεπυρωσάμην 
695	εἰ μή σ’ ἑταίρων φόνον ἐτιμωρησάμην. 
696	αἰαῖ· παλαιὸς χρησμὸς ἐκπεραίνεται. 
697	τυφλὴν γὰρ ὄψιν ἐκ σέθεν σχήσειν μ’ ἔφη 
698	Τροίας ἀφορμηθέντος. ἀλλὰ καὶ σέ τοι 
699	δίκας ὑφέξειν ἀντὶ τῶνδ’ ἐθέσπισεν, 
700	πολὺν θαλάσσῃ χρόνον ἐναιωρούμενον. 
701	κλαίειν σ’ ἄνωγα· καὶ δέδραχ’ ὅπερ λέγεις. 
702	ἐγὼ δ’ ἐπ’ ἀκτὰς εἶμι καὶ νεὼς σκάφος 
703	ἥσω ’πὶ πόντον Σικελὸν ἔς τ’ ἐμὴν πάτραν. 
704	οὐ δῆτ’, ἐπεί σε τῆσδ’ ἀπορρήξας πέτρας 
705	αὐτοῖσι συνναύταισι συντρίψω βαλών. 
706	ἄνω δ’ ἐπ’ ὄχθον εἶμι, καίπερ ὢν τυφλός, 
707	δι’ ἀμφιτρῆτος τῆσδε προσβαίνων ποδί. 
708	ἡμεῖς δὲ συνναῦταί γε τοῦδ’ Ὀδυσσέως 
709	ὄντες τὸ λοιπὸν Βακχίῳ δουλεύσομεν. 
