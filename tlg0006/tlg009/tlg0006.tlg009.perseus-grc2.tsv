0	
1	Τίς τὸν Διὸς σύλλεκτρον οὐκ οἶδεν βροτῶν, 
2	Ἀργεῖον Ἀμφιτρύωνʼ, ὃν Ἀλκαῖός ποτε 
3	ἔτιχθʼ ὁ Περσέως, πατέρα τόνδʼ Ἡρακλέους; 
4	ὃς τάσδε Θήβας ἔσχον, ἔνθʼ ὁ γηγενὴς 
5	σπαρτῶν στάχυς ἔβλαστεν, ὧν γένους Ἄρης 
6	ἔσωσʼ ἀριθμὸν ὀλίγον, οἳ Κάδμου πόλιν 
7	τεκνοῦσι παίδων παισίν. ἔνθεν ἐξέφυ 
8	Κρέων Μενοικέως παῖς, ἄναξ τῆσδε χθονός. 
9	Κρέων δὲ Μεγάρας τῆσδε γίγνεται πατήρ, 
10	ἣν πάντες ὑμεναίοισι Καδμεῖοί ποτε 
11	λωτῷ συνηλάλαξαν, ἡνίκʼ εἰς ἐμοὺς 
12	δόμους ὁ κλεινὸς Ἡρακλῆς νιν ἤγετο. 
13	λιπὼν δὲ Θήβας, οὗ κατῳκίσθην ἐγώ, 
14	Μεγάραν τε τήνδε πενθερούς τε παῖς ἐμὸς 
15	Ἀργεῖα τείχη καὶ Κυκλωπίαν πόλιν 
16	ὠρέξατʼ οἰκεῖν, ἣν ἐγὼ φεύγω κτανὼν 
17	Ἠλεκτρύωνα· συμφορὰς δὲ τὰς ἐμὰς 
18	ἐξευμαρίζων καὶ πάτραν οἰκεῖν θέλων, 
19	καθόδου δίδωσι μισθὸν Εὐρυσθεῖ μέγαν, 
20	ἐξημερῶσαι γαῖαν, εἴθʼ Ἥρας ὕπο 
21	κέντροις δαμασθεὶς εἴτε τοῦ χρεὼν μέτα. 
22	καὶ τοὺς μὲν ἄλλους ἐξεμόχθησεν πόνους, 
23	τὸ λοίσθιον δὲ Ταινάρου διὰ στόμα 
24	βέβηκʼ ἐς Ἅιδου, τὸν τρισώματον κύνα 
25	ἐς φῶς ἀνάξων, ἔνθεν οὐχ ἥκει πάλιν. 
26	γέρων δὲ δή τις ἔστι Καδμείων λόγος 
27	ὡς ἦν πάρος Δίρκης τις εὐνήτωρ Λύκος 
28	τὴν ἑπτάπυργον τήνδε δεσπόζων πόλιν, 
29	τὼ λευκοπώλω πρὶν τυραννῆσαι χθονὸς 
30	Ἀμφίονʼ ἠδὲ Ζῆθον, ἐκγόνω Διός. 
31	οὗ ταὐτὸν ὄνομα παῖς πατρὸς κεκλημένος, 
32	Καδμεῖος οὐκ ὤν, ἀλλʼ ἀπʼ Εὐβοίας μολών, 
33	κτείνει Κρέοντα καὶ κτανὼν ἄρχει χθονός, 
34	στάσει νοσοῦσαν τήνδʼ ἐπεσπεσὼν πόλιν. 
35	ἡμῖν δὲ κῆδος ἐς Κρέοντʼ ἀνημμένον 
36	κακὸν μέγιστον, ὡς ἔοικε, γίγνεται. 
37	τοὐμοῦ γὰρ ὄντος παιδὸς ἐν μυχοῖς χθονὸς 
38	ὁ καινὸς οὗτος τῆσδε γῆς ἄρχων Λύκος 
39	τοὺς Ἡρακλείους παῖδας ἐξελεῖν θέλει 
40	κτανὼν δάμαρτά θʼ , ὡς φόνῳ σβέσῃ φόνον, 
41	κἄμʼ — εἴ τι δὴ χρὴ κἄμʼ ἐν ἀνδράσιν λέγειν 
42	γέροντʼ ἀχρεῖον — μή ποθʼ οἵδʼ ἠνδρωμένοι 
43	μήτρωσιν ἐκπράξωσιν αἵματος δίκην. 
44	ἐγὼ δέ — λείπει γάρ με τοῖσδʼ ἐν δώμασιν 
45	τροφὸν τέκνων οἰκουρόν, ἡνίκα χθονὸς 
46	μέλαιναν ὄρφνην εἰσέβαινε, παῖς ἐμός — 
47	σὺν μητρί, τέκνα μὴ θάνωσʼ Ἡρακλέους, 
48	βωμὸν καθίζω τόνδε σωτῆρος Διός, 
49	ὃν καλλινίκου δορὸς ἄγαλμʼ ἱδρύσατο 
50	Μινύας κρατήσας οὑμὸς εὐγενὴς τόκος. 
51	πάντων δὲ χρεῖοι τάσδʼ ἕδρας φυλάσσομεν, 
52	σίτων ποτῶν ἐσθῆτος, ἀστρώτῳ πέδῳ 
53	πλευρὰς τιθέντες· ἐκ γὰρ ἐσφραγισμένοι 
54	δόμων καθήμεθʼ ἀπορίᾳ σωτηρίας. 
55	φίλων δὲ τοὺς μὲν οὐ σαφεῖς ὁρῶ φίλους, 
56	οἳ δʼ ὄντες ὀρθῶς ἀδύνατοι προσωφελεῖν. 
57	τοιοῦτον ἀνθρώποισιν ἡ δυσπραξία· 
58	ἧς μήποθʼ ὅστις καὶ μέσως εὔνους ἐμοὶ 
59	τύχοι, φίλων ἔλεγχον ἀψευδέστατον. 
60	ὦ πρέσβυ, Ταφίων ὅς ποτʼ ἐξεῖλες πόλιν 
61	στρατηλατήσας κλεινὰ Καδμείων δορός, 
62	ὡς οὐδὲν ἀνθρώποισι τῶν θείων σαφές. 
63	ἐγὼ γὰρ οὔτʼ ἐς πατέρʼ ἀπηλάθην τύχης, 
64	ὃς οὕνεκʼ ὄλβου μέγας ἐκομπάσθη ποτέ, 
65	ἔχων τυραννίδʼ, ἧς μακραὶ λόγχαι πέρι 
66	πηδῶσʼ ἔρωτι σώματʼ εἰς εὐδαίμονα, 
67	ἔχων δὲ τέκνα· κἄμʼ ἔδωκε παιδὶ σῷ 
68	ἐπίσημον εὐνὴν Ἡρακλεῖ συνοικίσας. 
69	καὶ νῦν ἐκεῖνα μὲν θανόντʼ ἀνέπτατο, 
70	ἐγὼ δὲ καὶ σὺ μέλλομεν θνῄσκειν, γέρον, 
71	οἵ θʼ Ἡράκλειοι παῖδες, οὓς ὑπὸ πτεροῖς 
72	σῴζω νεοσσοὺς ὄρνις ὣς ὑφειμένη. 
73	οἳ δʼ εἰς ἔλεγχον ἄλλος ἄλλοθεν πίτνων, 
74	Ὦ μῆτερ, αὐδᾷ, ποῖ πατὴρ ἄπεστι γῆς; 
75	τί δρᾷ, πόθʼ ἥξει; τῷ νέῳ δʼ ἐσφαλμένοι 
76	ζητοῦσι τὸν τεκόντʼ· ἐγὼ δὲ διαφέρω 
77	λόγοισι, μυθεύουσα. θαυμάζων δʼ ὅταν 
78	πύλαι ψοφῶσι, πᾶς ἀνίστησιν πόδα, 
79	ὡς πρὸς πατρῷον προσπεσούμενοι γόνυ. 
80	νῦν οὖν τίνʼ ἐλπίδʼ ἢ πέδον σωτηρίας 
81	ἐξευμαρίζῃ, πρέσβυ; πρὸς σὲ γὰρ βλέπω. 
82	ὡς οὔτε γαίας ὅριʼ ἂν ἐκβαῖμεν λάθρᾳ· 
83	φυλακαὶ γὰρ ἡμῶν κρείσσονες κατʼ ἐξόδους· 
84	οὔτʼ ἐν φίλοισιν ἐλπίδες σωτηρίας 
85	ἔτʼ εἰσὶν ἡμῖν. ἥντινʼ οὖν γνώμην ἔχεις 
86	λέγʼ ἐς τὸ κοινόν, μὴ θανεῖν ἕτοιμον ᾖ. 
88	ὦ θύγατερ, οὔτοι ῥᾴδιον τὰ τοιάδε 
89	φαύλως παραινεῖν, σπουδάσαντʼ ἄνευ πόνου· 
87	χρόνον δὲ μηκύνωμεν ὄντες ἀσθενεῖς. 
90	λύπης τι προσδεῖς ἢ φιλεῖς οὕτω φάος; 
91	καὶ τῷδε χαίρω καὶ φιλῶ τὰς ἐλπίδας. 
92	κἀγώ· δοκεῖν δὲ τἀδόκητʼ οὐ χρή, γέρον. 
93	ἐν ταῖς ἀναβολαῖς τῶν κακῶν ἔνεστʼ ἄκη. 
94	ὁ δʼ ἐν μέσῳ με λυπρὸς ὢν δάκνει χρόνος. 
95	ἔτʼ ἂν γένοιτʼ, ὦ θύγατερ, οὔριος δρόμος 
96	ἐκ τῶν παρόντων τῶνδʼ ἐμοὶ καὶ σοὶ κακῶν, 
97	ἔλθοι τʼ ἔτʼ ἂν παῖς οὑμός, εὐνήτωρ δὲ σός. 
98	ἀλλʼ ἡσύχαζε καὶ δακρυρρόους τέκνων 
99	πηγὰς ἀφαίρει καὶ παρευκήλει λόγοις, 
100	κλέπτουσα μύθοις ἀθλίους κλοπὰς ὅμως. 
101	κάμνουσι γάρ τοι καὶ βροτῶν αἱ συμφοραί, 
102	καὶ πνεύματʼ ἀνέμων οὐκ ἀεὶ ῥώμην ἔχει· 
103	οἵ τʼ εὐτυχοῦντες διὰ τέλους οὐκ εὐτυχεῖς. 
104	ἐξίσταται γὰρ πάντʼ ἀπʼ ἀλλήλων δίχα. 
105	οὗτος δʼ ἀνὴρ ἄριστος ὅστις ἐλπίσι 
106	πέποιθεν αἰεί· τὸ δʼ ἀπορεῖν ἀνδρὸς κακοῦ. 
107	—ὑπώροφα μέλαθρα καὶ
108	γεραιὰ δέμνιʼ, ἀμφὶ βάκτροις 
109	ἔρεισμα θέμενος, ἐστάλην 
110	ἰηλέμων γόων ἀοι- 
110a	δὸς ὥστε πολιὸς ὄρνις, 
111	ἔπεα μόνον καὶ δόκη- 
112	μα νυκτερωπὸν ἐννύχων ὀνείρων, 
113	τρομερὰ μέν, ἀλλʼ ὅμως πρόθυμʼ. 
114	ὦ τέκεα, τέκεα πατρὸς ἀπάτορʼ, 
115	ὦ γεραιὲ σύ τε τάλαινα μᾶ- 
116	τερ, ἃ τὸν Ἀίδα δόμοις 
117	πόσιν ἀναστενάζεις. 
119	—μὴ προκάμητε πόδα βαρύ τε 
120	κῶλον ὥστε πρὸς πετραῖον 
121	λέπας ζυγηφόρον πῶλον 
122	ἀνέντες ὡς βάρος φέρον
122a	τροχηλάτοιο πώλου . 
123	λαβοῦ χερῶν καὶ πέπλων, 
124	ὅτου λέλοιπε ποδὸς ἀμαυρὸν ἴχνος· 
125	γέρων γέροντα παρακόμιζʼ, 
127	ᾧ ξύνοπλα δόρατα νέα νέῳ 
126	τὸ πάρος ἐν ἡλίκων πόνοις 
128	ξυνῆν ποτʼ, εὐκλεεστάτας 
130	—ἴδετε, πατέρος ὡς γορ- 
131	γῶπες αἵδε προσφερεῖς 
132	ὀμμάτων αὐγαί, 
133	τὸ δὲ κακοτυχὲς οὐ λέλοιπεν ἐκ τέκνων 
134	οὐδʼ ἀποίχεται χάρις. 
135	Ἑλλὰς ὦ ξυμμάχους 
136	οἵους οἵους ὀλέσα- 
137	σα τούσδʼ ἀποστερήσῃ. 
138	—ἀλλʼ εἰσορῶ γὰρ τῆσδε κοίρανον χθονὸς 
139	Λύκον περῶντα τῶνδε δωμάτων πέλας. 
140	τὸν Ἡράκλειον πατέρα καὶ ξυνάορον, 
141	εἰ χρή μʼ, ἐρωτῶ· χρὴ δʼ, ἐπεί γε δεσπότης 
142	ὑμῶν καθέστηχʼ, ἱστορεῖν ἃ βούλομαι. 
143	τίνʼ ἐς χρόνον ζητεῖτε μηκῦναι βίον; 
144	τίνʼ ἐλπίδʼ ἀλκήν τʼ εἰσορᾶτε μὴ θανεῖν; 
145	ἢ τὸν παρʼ Ἅιδῃ πατέρα τῶνδε κείμενον 
146	πιστεύεθʼ ἥξειν; ὡς ὑπὲρ τὴν ἀξίαν 
147	τὸ πένθος αἴρεσθʼ, εἰ θανεῖν ὑμᾶς χρεών, 
148	σὺ μὲν καθʼ Ἑλλάδʼ ἐκβαλὼν κόμπους κενούς, 
149	ὡς σύγγαμός σοι Ζεὺς τέκ νου τε κ οινεών, 
150	σὺ δʼ ὡς ἀρίστου φωτὸς ἐκλήθης δάμαρ. 
151	τί δὴ τὸ σεμνὸν σῷ κατείργασται πόσει, 
152	ὕδραν ἕλειον εἰ διώλεσε κτανὼν 
153	ἢ τὸν Νέμειον θῆρα; ὃν ἐν βρόχοις ἑλὼν 
154	βραχίονός φησʼ ἀγχόναισιν ἐξελεῖν. 
155	τοῖσδʼ ἐξαγωνίζεσθε; τῶνδʼ ἄρʼ οὕνεκα 
156	τοὺς Ἡρακλείους παῖδας οὐ θνῄσκειν χρεών; 
157	ὃς ἔσχε δόξαν οὐδὲν ὢν εὐψυχίας 
158	θηρῶν ἐν αἰχμῇ, τἄλλα δʼ οὐδὲν ἄλκιμος, 
159	ὃς οὔποτʼ ἀσπίδʼ ἔσχε πρὸς λαιᾷ χερὶ 
160	οὐδʼ ἦλθε λόγχης ἐγγύς, ἀλλὰ τόξʼ ἔχων, 
161	κάκιστον ὅπλον, τῇ φυγῇ πρόχειρος ἦν. 
162	ἀνδρὸς δʼ ἔλεγχος οὐχὶ τόξʼ εὐψυχίας, 
163	ἀλλʼ ὃς μένων βλέπει τε κἀντιδέρκεται 
164	δορὸς ταχεῖαν ἄλοκα τάξιν ἐμβεβώς. 
165	ἔχει δὲ τοὐμὸν οὐκ ἀναίδειαν, γέρον, 
166	ἀλλʼ εὐλάβειαν· οἶδα γὰρ κατακτανὼν 
167	Κρέοντα πατέρα τῆσδε καὶ θρόνους ἔχων. 
168	οὔκουν τραφέντων τῶνδε τιμωροὺς ἐμοὺς 
169	χρῄζω λιπέσθαι τῶν δεδραμένων δίκην. 
170	τῷ τοῦ Διὸς μὲν Ζεὺς ἀμυνέτω μέρει 
171	παιδός· τὸ δʼ εἰς ἔμʼ, Ἡράκλεις, ἐμοὶ μέλει 
172	λόγοισι τὴν τοῦδʼ ἀμαθίαν ὑπὲρ σέθεν 
173	δεῖξαι· κακῶς γάρ σʼ οὐκ ἐατέον κλύειν. 
174	πρῶτον μὲν οὖν τἄρρητʼ — ἐν ἀρρήτοισι γὰρ 
175	τὴν σὴν νομίζω δειλίαν, Ἡράκλεες — 
176	σὺν μάρτυσιν θεοῖς δεῖ μʼ ἀπαλλάξαι σέθεν. 
177	Διὸς κεραυνόν τʼ ἠρόμην τέθριππά τε, 
178	ἐν οἷς βεβηκὼς τοῖσι γῆς βλαστήμασιν 
179	Γίγασι πλευροῖς πτήνʼ ἐναρμόσας βέλη 
180	τὸν καλλίνικον μετὰ θεῶν ἐκώμασεν· 
181	τετρασκελές θʼ ὕβρισμα, Κενταύρων γένος, 
182	Φολόην ἐπελθών, ὦ κάκιστε βασιλέων, 
183	ἐροῦ τίνʼ ἄνδρʼ ἄριστον ἐγκρίνειαν ἄν, 
184	ἢ οὐ παῖδα τὸν ἐμόν, ὃν σὺ φῂς εἶναι δοκεῖν. 
185	Δίρφυν τʼ ἐρωτῶν ἥ σʼ ἔθρεψʼ Ἀβαντίδα 
186	οὐκ ἄν σʼ ἐπαινέσειεν· οὐ γὰρ ἔσθʼ ὅπου 
187	ἐσθλόν τι δράσας μάρτυρʼ ἂν λάβοις πάτραν. 
188	τὸ πάνσοφον δʼ εὕρημα, τοξήρη σαγήν, 
189	μέμφῃ· κλύων νῦν τἀπʼ ἐμοῦ σοφὸς γενοῦ. 
190	ἀνὴρ ὁπλίτης δοῦλός ἐστι τῶν ὅπλων 
191	καὶ τοῖσι συνταχθεῖσιν οὖσι μὴ ἀγαθοῖς 
192	αὐτὸς τέθνηκε δειλίᾳ τῇ τῶν πέλας, 
193	θραύσας τε λόγχην οὐκ ἔχει τῷ σώματι 
194	θάνατον ἀμῦναι, μίαν ἔχων ἀλκὴν μόνον· 
195	ὅσοι δὲ τόξοις χεῖρʼ ἔχουσιν εὔστοχον, 
196	ἓν μὲν τὸ λῷστον, μυρίους οἰστοὺς ἀφεὶς 
197	ἄλλοις τὸ σῶμα ῥύεται μὴ κατθανεῖν, 
198	ἑκὰς δʼ ἀφεστὼς πολεμίους ἀμύνεται 
199	τυφλοῖς ὁρῶντας οὐτάσας τοξεύμασιν 
200	τὸ σῶμά τʼ οὐ δίδωσι τοῖς ἐναντίοις, 
201	ἐν εὐφυλάκτῳ δʼ ἐστί· τοῦτο δʼ ἐν μάχῃ 
202	σοφὸν μάλιστα, δρῶντα πολεμίους κακῶς 
203	σῴζειν τὸ σῶμα, μὴ ʼκ τύχης ὡρμισμένον. 
204	λόγοι μὲν οἵδε τοῖσι σοῖς ἐναντίαν 
205	γνώμην ἔχουσι τῶν καθεστώτων πέρι. 
206	παῖδας δὲ δὴ τί τούσδʼ ἀποκτεῖναι θέλεις; 
207	τί σʼ οἵδʼ ἔδρασαν; ἕν τί σʼ ἡγοῦμαι σοφόν, 
208	εἰ τῶν ἀρίστων τἄκγονʼ αὐτὸς ὢν κακὸς 
209	δέδοικας. ἀλλὰ τοῦθʼ ὅμως ἡμῖν βαρύ, 
210	εἰ δειλίας σῆς κατθανούμεθʼ εἵνεκα, 
211	ὃ χρῆν σʼ ὑφʼ ἡμῶν τῶν ἀμεινόνων παθεῖν, 
212	εἰ Ζεὺς δικαίας εἶχεν εἰς ἡμᾶς φρένας. 
213	εἰ δʼ οὖν ἔχειν γῆς σκῆπτρα τῆσδʼ αὐτὸς θέλεις, 
214	ἔασον ἡμᾶς φυγάδας ἐξελθεῖν χθονός· 
215	βίᾳ δὲ δράσῃς μηδέν, ἢ πείσῃ βίαν, 
216	ὅταν θεοῦ σοι πνεῦμα μεταβαλὸν τύχῃ.
217	φεῦ· 
217a	ὦ γαῖα Κάδμου· καὶ γὰρ ἐς σὲ ἀφίξομαι 
218	λόγους ὀνειδιστῆρας ἐνδατούμενος· 
219	τοιαῦτʼ ἀμύνεθʼ Ἡρακλεῖ τέκνοισί τε; 
220	ὃς εἷς Μινύαισι πᾶσι διὰ μάχης μολὼν 
221	Θήβαις ἔθηκεν ὄμμʼ ἐλεύθερον βλέπειν. 
222	οὐδʼ Ἑλλάδʼ ᾔνεσʼ — οὐδʼ ἀνέξομαί ποτε 
223	σιγῶν — κακίστην λαμβάνων ἐς παῖδʼ ἐμόν, 
224	ἣν χρῆν νεοσσοῖς τοῖσδε πῦρ λόγχας ὅπλα 
225	φέρουσαν ἐλθεῖν, ποντίων καθαρμάτων 
226	χέρσου τʼ ἀμοιβάς — ὧν ἐμόχθησας χάριν. 
227	τὰ δʼ, ὦ τέκνʼ, ὑμῖν οὔτε Θηβαίων πόλις 
228	οὔθʼ Ἑλλὰς ἀρκεῖ· πρὸς δʼ ἔμʼ ἀσθενῆ φίλον 
229	δεδόρκατʼ, οὐδὲν ὄντα πλὴν γλώσσης ψόφον. 
230	ῥώμη γὰρ ἐκλέλοιπεν ἣν πρὶν εἴχομεν, 
231	γήρᾳ δὲ τρομερὰ γυῖα κἀμαυρὸν σθένος. 
232	εἰ δʼ ἦ νέος τε κἄτι σώματος κρατῶν, 
233	λαβὼν ἂν ἔγχος τοῦδε τοὺς ξανθοὺς πλόκους 
234	καθῃμάτωσʼ ἄν, ὥστʼ Ἀτλαντικῶν πέραν 
235	φεύγειν ὅρων ἂν δειλίᾳ τοὐμὸν δόρυ. 
236	ἆρʼ οὐκ ἀφορμὰς τοῖς λόγοισιν ἁγαθοὶ 
237	θνητῶν ἔχουσι, κἂν βραδύς τις ᾖ λέγειν; 
238	σὺ μὲν λέγʼ ἡμᾶς οἷς πεπύργωσαι λόγοις, 
239	ἐγὼ δὲ δράσω σʼ ἀντὶ τῶν λόγων κακῶς. 
240	ἄγʼ, οἳ μὲν Ἑλικῶνʼ, οἳ δὲ Παρνασοῦ πτυχὰς 
241	τέμνειν ἄνωχθʼ ἐλθόντες ὑλουργοὺς δρυὸς 
242	κορμούς· ἐπειδὰν δʼ ἐσκομισθῶσιν πόλει, 
243	βωμὸν πέριξ νήσαντες ἀμφήρη ξύλα 
244	ἐμπίμπρατʼ αὐτῶν καὶ πυροῦτε σώματα 
245	πάντων, ἵνʼ εἰδῶσʼ οὕνεκʼ οὐχ ὁ κατθανὼν 
246	κρατεῖ χθονὸς τῆσδʼ, ἀλλʼ ἐγὼ τὰ νῦν τάδε. 
247	ὑμεῖς δέ, πρέσβεις, ταῖς ἐμαῖς ἐναντίοι 
248	γνώμαισιν ὄντες, οὐ μόνον στενάξετε 
249	τοὺς Ἡρακλείους παῖδας, ἀλλὰ καὶ δόμου 
250	τύχας, ὅταν πάσχῃ τι, μεμνήσεσθε δὲ 
251	δοῦλοι γεγῶτες τῆς ἐμῆς τυραννίδος. 
252	— ὦ γῆς λοχεύμαθʼ, οὓς Ἄρης σπείρει ποτὲ 
253	λάβρον δράκοντος ἐξερημώσας γένυν, 
254	οὐ σκῆπτρα, χειρὸς δεξιᾶς ἐρείσματα, 
255	ἀρεῖτε καὶ τοῦδʼ ἀνδρὸς ἀνόσιον κάρα 
256	καθαιματώσεθʼ, ὅστις οὐ Καδμεῖος ὢν 
257	ἄρχει κάκιστος τῶν νέων ἔπηλυς ὤν; 
258	ἀλλʼ οὐκ ἐμοῦ γε δεσπόσεις χαίρων ποτέ. 
259	— οὐδʼ ἁπόνησα πόλλʼ ἐγὼ καμὼν χερὶ 
260	ἕξεις. ἀπέρρων δʼ ἔνθεν ἦλθες ἐνθάδε, 
261	ὕβριζʼ. ἐμοῦ γὰρ ζῶντος οὐ κτενεῖς ποτε 
262	τοὺς Ἡρακλείους παῖδας. οὐ τοσόνδε γῆς 
263	ἔνερθʼ ἐκεῖνος κρύπτεται λιπὼν τέκνα. 
264	— ἐπεὶ σὺ μὲν γῆν τήνδε διολέσας ἔχεις, 
265	ὃ δʼ ὠφελήσας ἀξίων οὐ τυγχάνει. 
266	— κἄπειτα πράσσω πόλλʼ ἐγώ, φίλους ἐμοὺς 
267	θανόντας εὖ δρῶν, οὗ φίλων μάλιστα δεῖ; 
268	— ὦ δεξιὰ χείρ, ὡς ποθεῖς λαβεῖν δόρυ, 
269	ἐν δʼ ἀσθενείᾳ τὸν πόθον διώλεσας. 
270	ἐπεί σʼ ἔπαυσʼ ἂν δοῦλον ἐννέποντά με 
271	καὶ τάσδε Θήβας εὐκλεῶς ᾠκήσαμεν. 
272	ἐν αἷς σὺ χαίρεις· οὐ γὰρ εὖ φρονεῖ πόλις 
273	στάσει νοσοῦσα καὶ κακοῖς βουλεύμασιν. 
274	οὐ γάρ ποτʼ ἂν σὲ δεσπότην ἐκτήσατο. 
275	γέροντες, αἰνῶ· τῶν φίλων γὰρ οὕνεκα 
276	ὀργὰς δικαίας τοὺς φίλους ἔχειν χρεών· 
277	ἡμῶν δʼ ἕκατι δεσπόταις θυμούμενοι 
278	πάθητε μηδέν. τῆς δʼ ἐμῆς, Ἀμφιτρύων, 
279	γνώμης ἄκουσον, ἤν τί σοι δοκῶ λέγειν. 
280	ἐγὼ φιλῶ μὲν τέκνα· πῶς γὰρ οὐ φιλῶ 
281	ἅτικτον, ἁμόχθησα; καὶ τὸ κατθανεῖν 
282	δεινὸν νομίζω· τῷ δʼ ἀναγκαίῳ τρόπῳ 
283	ὃς ἀντιτείνει σκαιὸν ἡγοῦμαι βροτόν. 
284	ἡμᾶς δʼ, ἐπειδὴ δεῖ θανεῖν, θνῄσκειν χρεὼν 
285	μὴ πυρὶ καταξανθέντας, ἐχθροῖσιν γέλων 
286	διδόντας, οὑμοὶ τοῦ θανεῖν μεῖζον κακόν. 
287	ὀφείλομεν γὰρ πολλὰ δώμασιν καλά· 
288	σὲ μὲν δόκησις ἔλαβεν εὐκλεὴς δορός, 
289	ὥστʼ οὐκ ἀνεκτὸν δειλίας θανεῖν σʼ ὕπο· 
290	οὑμὸς δʼ ἀμαρτύρητος εὐκλεὴς πόσις, 
291	ὡς τούσδε παῖδας οὐκ ἂν ἐκσῶσαι θέλοι 
292	δόξαν κακὴν λαβόντας· οἱ γὰρ εὐγενεῖς 
293	κάμνουσι τοῖς αἰσχροῖσι τῶν τέκνων ὕπερ, 
294	ἐμοί τε μίμημʼ ἀνδρὸς οὐκ ἀπωστέον. 
295	σκέψαι δὲ τὴν σὴν ἐλπίδʼ ᾗ λογίζομαι· 
296	ἥξειν νομίζεις παῖδα σὸν γαίας ὕπο; 
297	καὶ τίς θανόντων ἦλθεν ἐξ Ἅιδου πάλιν; 
298	ἀλλʼ ὡς λόγοισι τόνδε μαλθάξαιμεν ἄν; 
299	ἥκιστα· φεύγειν σκαιὸν ἄνδρʼ ἐχθρὸν χρεών, 
300	σοφοῖσι δʼ εἴκειν καὶ τεθραμμένοις καλῶς· 
301	ῥᾷον γὰρ αἰδοῦς ὑπολαβὼν φίλʼ ἂν τέμοις. 
302	ἤδη δʼ ἐσῆλθέ μʼ εἰ παραιτησαίμεθα 
303	φυγὰς τέκνων τῶνδʼ· ἀλλὰ καὶ τόδʼ ἄθλιον, 
304	πενίᾳ σὺν οἰκτρᾷ περιβαλεῖν σωτηρίαν· 
305	ὡς τὰ ξένων πρόσωπα φεύγουσιν φίλοις 
306	ἓν ἦμαρ ἡδὺ βλέμμʼ ἔχειν φασὶν μόνον. 
307	τόλμα μεθʼ ἡμῶν θάνατον, ὃς μένει σʼ ὅμως. 
308	προκαλούμεθʼ εὐγένειαν, ὦ γέρον, σέθεν· 
309	τὰς τῶν θεῶν γὰρ ὅστις ἐκμοχθεῖ τύχας, 
310	πρόθυμός ἐστιν, ἡ προθυμία δʼ ἄφρων· 
311	ὃ χρὴ γὰρ οὐδεὶς μὴ χρεὼν θήσει ποτέ. 
312	εἰ μὲν σθενόντων τῶν ἐμῶν βραχιόνων 
313	ἦν τίς σʼ ὑβρίζων, ῥᾳδίως ἐπαύσατʼ ἄν· 
314	νῦν δʼ οὐδέν ἐσμεν. σὸν δὲ τοὐντεῦθεν σκοπεῖν 
315	ὅπως διώσῃ τὰς τύχας, Ἀμφιτρύων. 
316	οὔτοι τὸ δειλὸν οὐδὲ τοῦ βίου πόθος 
317	θανεῖν ἐρύκει μʼ, ἀλλὰ παιδὶ βούλομαι 
318	σῷσαι τέκνʼ· ἄλλως δʼ ἀδυνάτων ἔοικʼ ἐρᾶν. 
319	ἰδοὺ πάρεστιν ἥδε φασγάνῳ δέρη 
320	κεντεῖν φονεύειν, ἱέναι πέτρας ἄπο. 
321	μίαν δὲ νῷν δὸς χάριν, ἄναξ, ἱκνούμεθα· 
322	κτεῖνόν με καὶ τήνδʼ ἀθλίαν παίδων πάρος, 
323	ὡς μὴ τέκνʼ εἰσίδωμεν, ἀνόσιον θέαν, 
324	ψυχορραγοῦντα καὶ καλοῦντα μητέρα 
325	πατρός τε πατέρα. τἄλλα δʼ, εἰ πρόθυμος εἶ, 
326	πρᾶσσʼ· οὐ γὰρ ἀλκὴν ἔχομεν ὥστε μὴ θανεῖν. 
327	κἀγώ σʼ ἱκνοῦμαι χάριτι προσθεῖναι χάριν, 
328	ἡμῖν ἵνʼ ἀμφοῖν εἷς ὑπουργήσῃς διπλᾶ· 
329	κόσμον πάρες μοι παισὶ προσθεῖναι νεκρῶν, 
330	δόμους ἀνοίξας — νῦν γὰρ ἐκκεκλῄμεθα — 
331	ὡς ἀλλὰ ταῦτά γʼ ἀπολάχωσʼ οἴκων πατρός. 
332	ἔσται τάδʼ· οἴγειν κλῇθρα προσπόλοις λέγω. 
333	κοσμεῖσθʼ ἔσω μολόντες· οὐ φθονῶ πέπλων. 
334	ὅταν δὲ κόσμον περιβάλησθε σώμασιν, 
335	ἥξω πρὸς ὑμᾶς νερτέρᾳ δώσων χθονί. 
336	ὦ τέκνʼ, ὁμαρτεῖτʼ ἀθλίῳ μητρὸς ποδὶ 
337	πατρῷον ἐς μέλαθρον, οὗ τῆς οὐσίας 
338	ἄλλοι κρατοῦσι, τὸ δʼ ὄνομʼ ἔσθʼ ἡμῶν ἔτι. 
339	ὦ Ζεῦ, μάτην ἄρʼ ὁμόγαμόν σʼ ἐκτησάμην, 
340	μάτην δὲ παιδὸς κοινεῶνʼ ἐκλῄζομεν· 
341	σὺ δʼ ἦσθʼ ἄρʼ ἥσσων ἢ ʼδόκεις εἶναι φίλος. 
342	ἀρετῇ σε νικῶ θνητὸς ὢν θεὸν μέγαν· 
343	παῖδας γὰρ οὐ προύδωκα τοὺς Ἡρακλέους. 
344	σὺ δʼ ἐς μὲν εὐνὰς κρύφιος ἠπίστω μολεῖν, 
345	τἀλλότρια λέκτρα δόντος οὐδενὸς λαβών, 
346	σῴζειν δὲ τοὺς σοὺς οὐκ ἐπίστασαι φίλους. 
347	ἀμαθής τις εἶ θεός, ἢ δίκαιος οὐκ ἔφυς. 
348	—αἲ Λίνον μὲν ἐπʼ εὐτυχεῖ 
349	μολπᾷ Φοῖβος ἰαχεῖ 
350	τὸν κάλλει φθιτόν, κιθάραν 
351	ἐλαύνων πλήκτρῳ χρυσέῳ· 
351a	ἐγὼ δὲ τὸν γᾶς ἐνέρων τʼ 
352	ἐς ὄρφναν μολόντα, παῖδʼ
353	εἴτε Διός νιν εἴπω, 
354	εἴτʼ Ἀμφιτρύωνος ἶνιν, 
355	ὑμνῆσαι στεφάνωμα μό- 
356	χθων διʼ εὐλογίας θέλω. 
357	γενναίων δʼ ἀρεταὶ πόνων 
358	τοῖς θανοῦσιν ἄγαλμα. 
359	—πρῶτον μὲν Διὸς ἄλσος 
360	ἠρήμωσε λέοντος, 
361	πυρσῷ δʼ ἀμφεκαλύφθη 
362	ξανθὸν κρᾶτʼ ἐπινωτίσας 
363	δεινῷ χάσματι θηρός· 
364	—τάν τʼ ὀρεινόμον ἀγρίων 
365	Κενταύρων ποτὲ γένναν 
366	ἔστρωσεν τόξοις φονίοις, 
367	ἐναίρων πτανοῖς βέλεσιν. 
368	ξύνοιδε Πηνειὸς ὁ καλ- 
369	λιδίνας μακραί τʼ ἄρου-
369a	ραι πεδίων ἄκαρποι 
370	καὶ Πηλιάδες θεράπναι 
371	σύγχορτοί τʼ Ὀμόλας ἔναυ- 
372	λοι, πεύκαισιν ὅθεν χέρας 
373	πληροῦντες χθόνα Θεσσαλῶν 
374	ἱππείαις ἐδάμαζον· 
375	—τάν τε χρυσοκάρανον 
376	δόρκαν ποικιλόνωτον 
377	συλήτειραν ἀγρωστᾶν 
378	κτείνας, θηροφόνον θεὰν 
379	Οἰνωᾶτιν ἀγάλλει· 
380	—τεθρίππων τʼ ἐπέβα 
381	καὶ ψαλίοις ἐδάμασε πώλους 
382	Διομήδεος, αἳ φονίαισι φάτναις ἀχάλινʼ ἐθόα- 
383	ζον κάθαιμα σῖτα γένυσι, 
384	χαρμοναῖσιν ἀνδροβρῶσι 
385	δυστράπεζοι· πέραν δʼ 
386	ἀργυρορρύτων Ἕβρου 
387	διεπέρασεν ὄχθων, 
388	Μυκηναίῳ πονῶν τυράννῳ. 
389	—ἄν τε Πηλιάδʼ ἀκτὰν 
390	Ἀναύρου παρὰ πηγὰς 
391	Κύκνον ξεινοδαΐκταν 
392	τόξοις ὤλεσεν, Ἀμφαναί- 
393	ας οἰκήτορʼ ἄμεικτον· 
394	—ὑμνῳδούς τε κόρας 
395	ἤλυθεν ἑσπέριον ἐς αὐλάν, 
396	χρυσέων πετάλων ἄπο μηλοφόρον χερὶ καρπὸν ἀμέρ- 
397	ξων, δράκοντα πυρσόνωτον, 
398	ὅς σφʼ ἄπλατον ἀμφελικτὸς 
399	ἕλικʼ ἐφρούρει, κτανών· 
400	ποντίας θʼ ἁλὸς μυχοὺς 
401	εἰσέβαινε, θνατοῖς 
402	γαλανείας τιθεὶς ἐρετμοῖς· 
403	—οὐρανοῦ θʼ ὑπὸ μέσσαν 
404	ἐλαύνει χέρας ἕδραν, 
405	Ἄτλαντος δόμον ἐλθών, 
406	ἀστρωπούς τε κατέσχεν οἴ- 
407	κους εὐανορίᾳ θεῶν· 
408	—τὸν ἱππευτάν τʼ Ἀμαζό- 
409	νων στρατὸν Μαιῶτιν ἀμφὶ 
410	πολυπόταμον ἔβα διʼ Ἄ-
410a	ξεινον οἶδμα λίμνας, 
411	τίνʼ οὐκ ἀφʼ Ἑλλανίας 
412	ἄγορον ἁλίσας φίλων, 
413	κόρας Ἀρείας πέπλων
414	χρυσεόστολον φάρος,
415	ζωστῆρος ὀλεθρίους ἄγρας. 
416	τὰ κλεινὰ δʼ Ἑλλὰς ἔλαβε βαρ- 
417	βάρου κόρας λάφυρα, καὶ 
418	σῴζεται Μυκήναις. 
419	—τάν τε μυριόκρανον 
420	πολύφονον κύνα Λέρνας 
421	ὕδραν ἐξεπύρωσεν, 
422	βέλεσί τʼ ἀμφέβαλʼ ἰόν , 
423	τὸν τρισώματον οἷσιν ἔ- 
424	κτα βοτῆρʼ Ἐρυθείας. 
425	—δρόμων τʼ ἄλλων ἀγάλματʼ 
426	εὐτυχῆ διῆλθε· τόν τε 
427	πολυδάκρυον ἔπλευσʼ ἐς Ἅι-
427a	δαν, πόνων τελευτάν, 
428	ἵνʼ ἐκπεραίνει τάλας 
429	βίοτον, οὐδʼ ἔβα πάλιν. 
430	στέγαι δʼ ἔρημοι φίλων, 
431	τὰν δʼ ἀνόστιμον τέκνων 
432	Χάρωνος ἐπιμένει πλάτα 
433	βίου κέλευθον ἄθεον ἄδι- 
434	κον· ἐς δὲ σὰς χέρας βλέπει 
435	δώματʼ οὐ παρόντος. 
436	—εἰ δʼ ἐγὼ σθένος ἥβων 
437	δόρυ τʼ ἔπαλλον ἐν αἰχμᾷ, 
438	Καδμείων τε σύνηβοι, 
439	τέκεσιν ἂν προπαρέσταν 
440	ἀλκᾷ· νῦν δʼ ἀπολείπομαι 
441	τᾶς εὐδαίμονος ἥβας. 
442	—ἀλλʼ ἐσορῶ γὰρ τούσδε φθιμένων 
443	ἔνδυτʼ ἔχοντας, τοὺς τοῦ μεγάλου 
444	δή ποτε παῖδας τὸ πρὶν Ἡρακλέους, 
445	ἄλοχόν τε φίλην ὑπὸ σειραίοις 
446	ποσὶν ἕλκουσαν τέκνα, καὶ γεραιὸν 
447	πατέρʼ Ἡρακλέους. δύστηνος ἐγώ, 
448	δακρύων ὡς οὐ δύναμαι κατέχειν 
450	γραίας ὄσσων ἔτι πηγάς. 
451	εἶἑν· τίς ἱερεύς, τίς σφαγεὺς τῶν δυσπότμων 
452	ἢ τῆς ταλαίνης τῆς ἐμῆς ψυχῆς φονεύς;
453	ἕτοιμʼ ἄγειν τὰ θύματʼ εἰς Ἅιδου τάδε. 
454	ὦ τέκνʼ, ἀγόμεθα ζεῦγος οὐ καλὸν νεκρῶν, 
455	ὁμοῦ γέροντες καὶ νέοι καὶ μητέρες. 
456	ὦ μοῖρα δυστάλαινʼ ἐμή τε καὶ τέκνων 
457	τῶνδʼ, οὓς πανύστατʼ ὄμμασιν προσδέρκομαι 
458	ἔτεκον μὲν ὑμᾶς, πολεμίοις δʼ ἐθρεψάμην 
459	ὕβρισμα κἀπίχαρμα καὶ διαφθοράν.
460	φεῦ· 
460a	ἦ πολύ με δόξης ἐξέπαισαν ἐλπίδες, 
461	ἣν πατρὸς ὑμῶν ἐκ λόγων ποτʼ ἤλπισα. 
462	σοὶ μὲν γὰρ Ἄργος ἔνεμʼ ὁ κατθανὼν πατήρ, 
463	Εὐρυσθέως δʼ ἔμελλες οἰκήσειν δόμους 
464	τῆς καλλικάρπου κράτος ἔχων Πελασγίας, 
465	στολήν τε θηρὸς ἀμφέβαλλε σῷ κάρᾳ 
466	λέοντος, ᾗπερ αὐτὸς ἐξωπλίζετο· 
467	σὺ δʼ ἦσθα Θηβῶν τῶν φιλαρμάτων ἄναξ, 
468	ἔγκληρα πεδία τἀμὰ γῆς κεκτημένος, 
469	ὡς ἐξέπειθες τὸν κατασπείραντά σε· 
470	ἐς δεξιάν τε σὴν ἀλεξητήριον 
471	ξύλον καθίει δαίδαλον, ψευδῆ δόσιν. 
472	σοὶ δʼ ἣν ἔπερσε τοῖς ἑκηβόλοις ποτὲ 
473	τόξοισι δώσειν Οἰχαλίαν ὑπέσχετο. 
474	τρεῖς δʼ ὄντας ὑμᾶς τριπτύχοις τυραννίσι 
475	πατὴρ ἐπύργου, μέγα φρονῶν εὐανδρίᾳ· 
476	ἐγὼ δὲ νύμφας ἠκροθινιαζόμην, 
477	κήδη συνάψουσʼ, ἔκ τʼ Ἀθηναίων χθονὸς 
478	Σπάρτης τε Θηβῶν θʼ, ὡς ἀνημμένοι κάλῳς 
479	πρυμνησίοισι βίον ἔχοιτʼ εὐδαίμονα. 
480	καὶ ταῦτα φροῦδα· μεταβαλοῦσα δʼ ἡ τύχη 
481	νύμφας μὲν ὑμῖν Κῆρας ἀντέδωκʼ ἔχειν, 
482	ἐμοὶ δὲ δάκρυα λουτρά — δύστηνος φρενῶν. 
483	πατὴρ δὲ πατρὸς ἑστιᾷ γάμους ὅδε, 
484	Ἅιδην νομίζων πενθερόν, κῆδος πατρός. 
485	ὤμοι, τίνʼ ὑμῶν πρῶτον ἢ τίνʼ ὕστατον 
486	πρὸς στέρνα θῶμαι; τῷ προσαρμόσω στόμα; 
487	τίνος λάβωμαι; πῶς ἂν ὡς ξουθόπτερος 
488	μέλισσα συνενέγκαιμʼ ἂν ἐκ πάντων γόους, 
489	ἐς ἓν δʼ ἐνεγκοῦσʼ ἀθρόον ἀποδοίην δάκρυ; 
490	ὦ φίλτατʼ, εἴ τις φθόγγος εἰσακούεται 
491	θνητῶν παρʼ Ἅιδῃ, σοὶ τάδʼ, Ἡράκλεις, λέγω· 
492	θνῄσκει πατὴρ σὸς καὶ τέκνʼ, ὄλλυμαι δʼ ἐγώ, 
493	ἣ πρὶν μακαρία διὰ σʼ ἐκλῃζόμην βροτοῖς. 
494	ἄρηξον, ἐλθέ· καὶ σκιὰ φάνηθί μοι· 
495	ἅλις γὰρ ἐλθὼν κἂν ὄναρ γένοιο σύ· 
496	κακοὶ γάρ εἰσιν οἳ τέκνα κτείνουσι σά. 
497	σὺ μὲν τὰ νέρθεν εὐτρεπῆ ποιοῦ, γύναι· 
498	ἐγὼ δὲ σέ, ὦ Ζεῦ, χεῖρʼ ἐς οὐρανὸν δικὼν 
499	αὐδῶ, τέκνοισιν εἴ τι τοισίδʼ ὠφελεῖν 
500	μέλλεις, ἀμύνειν, ὡς τάχʼ οὐδὲν ἀρκέσεις. 
501	καίτοι κέκλησαι πολλάκις· μάτην πονῶ· 
502	θανεῖν γάρ, ὡς ἔοικʼ, ἀναγκαίως ἔχει. 
503	ἀλλʼ, ὦ γέροντες, μικρὰ μὲν τὰ τοῦ βίου, 
504	τοῦτον δʼ ὅπως ἥδιστα διαπεράσετε, 
505	ἐξ ἡμέρας ἐς νύκτα μὴ λυπούμενοι. 
506	ὡς ἐλπίδας μὲν ὁ χρόνος οὐκ ἐπίσταται 
507	σῴζειν, τὸ δʼ αὑτοῦ σπουδάσας διέπτατο. 
508	ὁρᾶτʼ ἔμʼ ὅσπερ ἦ περίβλεπτος βροτοῖς 
509	ὀνομαστὰ πράσσων, καί μʼ ἀφείλεθʼ ἡ τύχη 
510	ὥσπερ πτερὸν πρὸς αἰθέρʼ ἡμέρᾳ μιᾷ. 
511	ὁ δʼ ὄλβος ὁ μέγας ἥ τε δόξʼ οὐκ οἶδʼ ὅτῳ 
512	βέβαιός ἐστι. χαίρετʼ· ἄνδρα γὰρ φίλον 
513	πανύστατον νῦν, ἥλικες, δεδόρκατε. 
514	ἔα·
514a	ὦ πρέσβυ, λεύσσω τἀμὰ φίλτατʼ· ἢ τί φῶ; 
515	οὐκ οἶδα, θύγατερ· ἀφασία δὲ κἄμʼ ἔχει. 
516	ὅδʼ ἐστὶν ὃν γῆς νέρθεν εἰσηκούομεν, 
517	εἰ μή γʼ ὄνειρον ἐν φάει τι λεύσσομεν. 
518	τί φημί; ποῖʼ ὄνειρα κηραίνουσʼ ὁρῶ; 
519	οὐκ ἔσθʼ ὅδʼ ἄλλος ἀντὶ σοῦ παιδός, γέρον. 
520	δεῦρʼ, ὦ τέκνʼ, ἐκκρίμνασθε πατρῴων πέπλων, 
521	ἴτʼ ἐγκονεῖτε, μὴ μεθῆτʼ, ἐπεὶ Διὸς 
522	σωτῆρος ὑμῖν οὐδέν ἐσθʼ ὅδʼ ὕστερος. 
523	ὦ χαῖρε, μέλαθρον πρόπυλά θʼ ἑστίας ἐμῆς, 
524	ὡς ἄσμενός σʼ ἐσεῖδον ἐς φάος μολών. 
525	ἔα· τί χρῆμα; τέκνʼ ὁρῶ πρὸ δωμάτων 
526	στολμοῖσι νεκρῶν κρᾶτας ἐξεστεμμένα, 
527	ὄχλῳ τʼ ἐν ἀνδρῶν τὴν ἐμὴν ξυνάορον, 
528	πατέρα τε δακρύοντα — συμφορὰς τίνας; 
529	φέρʼ ἐκπύθωμαι τῶνδε πλησίον σταθείς· 
530	γύναι, τί καινὸν ἦλθε δώμασιν χρέος; 
531	ὦ φίλτατʼ ἀνδρῶν 
531b	ὦ φάος μολὼν πατρί 
532	ἥκεις, ἐσώθης εἰς ἀκμὴν ἐλθὼν φίλοις; 
533	τί φῄς; τίνʼ ἐς ταραγμὸν ἥκομεν, πάτερ; 
534	διολλύμεσθα· σὺ δέ, γέρον, σύγγνωθί μοι, 
535	εἰ πρόσθεν ἥρπασʼ ἃ σὲ λέγειν πρὸς τόνδʼ ἐχρῆν· 
536	τὸ θῆλυ γάρ πως μᾶλλον οἰκτρὸν ἀρσένων, 
537	καὶ τἄμʼ ἔθνῃσκε τέκνʼ, ἀπωλλύμην δʼ ἐγώ. 
538	Ἄπολλον, οἵοις φροιμίοις ἄρχῃ λόγου. 
539	τεθνᾶσʼ ἀδελφοὶ καὶ πατὴρ οὑμὸς γέρων. 
540	πῶς φῄς; τί δράσας ἢ δορὸς ποίου τυχών; 
541	Λύκος σφʼ ὁ καινὸς γῆς ἄναξ διώλεσεν. 
542	ὅπλοις ἀπαντῶν ἢ νοσησάσης χθονός; 
543	στάσει· τὸ Κάδμου δʼ ἑπτάπυλον ἔχει κράτος. 
544	τί δῆτα πρὸς σὲ καὶ γέροντʼ ἦλθεν φόβος; 
545	κτείνειν ἔμελλε πατέρα κἀμὲ καὶ τέκνα. 
546	τί φῄς; τί ταρβῶν ὀρφάνευμʼ ἐμῶν τέκνων; 
547	μή ποτε Κρέοντος θάνατον ἐκτεισαίατο. 
548	κόσμος δὲ παίδων τίς ὅδε νερτέροις πρέπων; 
549	θανάτου τάδʼ ἤδη περιβόλαιʼ ἀνήμμεθα. 
550	καὶ πρὸς βίαν ἐθνῄσκετʼ; ὦ τλήμων ἐγώ. 
551	φίλων γʼ ἔρημοι· σὲ δὲ θανόντʼ ἠκούομεν. 
552	πόθεν δʼ ἐς ὑμᾶς ἥδʼ ἐσῆλθʼ ἀθυμία; 
553	Εὐρυσθέως κήρυκες ἤγγελλον τάδε. 
554	τί δʼ ἐξελείπετʼ οἶκον ἑστίαν τʼ ἐμήν; 
555	βίᾳ, πατὴρ μὲν ἐκπεσὼν στρωτοῦ λέχους 
556	κοὐκ ἔσχεν αἰδῶ τὸν γέροντʼ ἀτιμάσαι; 
557	αἰδώς γʼ ἀποικεῖ τῆσδε τῆς θεοῦ πρόσω. 
558	οὕτω δʼ ἀπόντες ἐσπανίζομεν φίλων; 
559	φίλοι γάρ εἰσιν ἀνδρὶ δυστυχεῖ τίνες; 
560	μάχας δὲ Μινυῶν ἃς ἔτλην ἀπέπτυσαν; 
561	ἄφιλον, ἵνʼ αὖθίς σοι λέγω, τὸ δυστυχές. 
562	οὐ ῥίψεθʼ Ἅιδου τάσδε περιβολὰς κόμης 
563	καὶ φῶς ἀναβλέψεσθε, τοῦ κάτω σκότου 
564	φίλας ἀμοιβὰς ὄμμασιν δεδορκότες; 
565	ἐγὼ δέ — νῦν γὰρ τῆς ἐμῆς ἔργον χερός — 
566	πρῶτον μὲν εἶμι καὶ κατασκάψω δόμους 
567	καινῶν τυράννων, κρᾶτα δʼ ἀνόσιον τεμὼν 
568	ῥίψω κυνῶν ἕλκημα· Καδμείων δʼ ὅσους 
569	κακοὺς ἐφηῦρον εὖ παθόντας ἐξ ἐμοῦ, 
570	τῷ καλλινίκῳ τῷδʼ ὅπλῳ χειρώσομαι· 
571	τοὺς δὲ πτερωτοῖς διαφορῶν τοξεύμασι 
572	νεκρῶν ἅπαντʼ Ἰσμηνὸν ἐμπλήσω φόνου, 
573	Δίρκης τε νᾶμα λευκὸν αἱμαχθήσεται. 
574	τῷ γάρ μʼ ἀμύνειν μᾶλλον ἢ δάμαρτι χρὴ 
575	καὶ παισὶ καὶ γέροντι; χαιρόντων πόνοι· 
576	μάτην γὰρ αὐτοὺς τῶνδε μᾶλλον ἤνυσα. 
577	καὶ δεῖ μʼ ὑπὲρ τῶνδʼ, εἴπερ οἵδʼ ὑπὲρ πατρός, 
578	θνῄσκειν ἀμύνοντʼ· ἢ τί φήσομεν καλὸν 
579	ὕδρᾳ μὲν ἐλθεῖν ἐς μάχην λέοντί τε 
580	Εὐρυσθέως πομπαῖσι, τῶν δʼ ἐμῶν τέκνων 
581	οὐκ ἐκπονήσω θάνατον; οὐκ ἄρʼ Ἡρακλῆς 
582	ὁ καλλίνικος ὡς πάροιθε λέξομαι. 
583	δίκαια τοὺς τεκόντας ὠφελεῖν τέκνα, 
584	πατέρα τε πρέσβυν τήν τε κοινωνὸν γάμων. 
585	πρὸς σοῦ μέν, ὦ παῖ, τοῖς φίλοις τʼ εἶναι φίλον 
586	τά τʼ ἐχθρὰ μισεῖν· ἀλλὰ μὴ ʼπείγου λίαν. 
587	τί δʼ ἐστὶ τῶνδε θᾶσσον ἢ χρεών, πάτερ; 
588	πολλοὺς πένητας, ὀλβίους δὲ τῷ λόγῳ 
589	δοκοῦντας εἶναι συμμάχους ἄναξ ἔχει, 
590	οἳ στάσιν ἔθηκαν καὶ διώλεσαν πόλιν 
591	ἐφʼ ἁρπαγαῖσι τῶν πέλας, τὰ δʼ ἐν δόμοις 
592	δαπάναισι φροῦδα διαφυγόνθʼ ὑπʼ ἀργίας. 
593	ὤφθης ἐσελθὼν πόλιν· ἐπεὶ δʼ ὤφθης, ὅρα 
594	ἐχθροὺς ἀθροίσας μὴ παρὰ γνώμην πέσῃς. 
595	μέλει μὲν οὐδὲν εἴ με πᾶσʼ εἶδεν πόλις· 
596	ὄρνιν δʼ ἰδών τινʼ οὐκ ἐν αἰσίοις ἕδραις, 
597	ἔγνων πόνον τινʼ ἐς δόμους πεπτωκότα· 
598	ὥστʼ ἐκ προνοίας κρύφιος εἰσῆλθον χθόνα. 
599	καλῶς· παρελθὼν νῦν πρόσειπέ θʼ ἑστίαν 
600	καὶ δὸς πατρῴοις δώμασιν σὸν ὄμμʼ ἰδεῖν. 
601	ἥξει γὰρ αὐτὸς σὴν δάμαρτα καὶ τέκνα 
602	ἕλξων φονεύσων κἄμʼ ἐπισφάξων ἄναξ· 
603	μένοντι δʼ αὐτοῦ πάντα σοι γενήσεται 
604	τῇ τʼ ἀσφαλείᾳ κερδανεῖς· πόλιν δὲ σὴν 
605	μὴ πρὶν ταράξῃς πρὶν τόδʼ εὖ θέσθαι, τέκνον. 
606	δράσω τάδʼ· εὖ γὰρ εἶπας· εἶμʼ ἔσω δόμων. 
607	χρόνῳ δʼ ἀνελθὼν ἐξ ἀνηλίων μυχῶν 
608	Ἅιδου Κόρης τʼ ἔνερθεν, οὐκ ἀτιμάσω 
609	θεοὺς προσειπεῖν πρῶτα τοὺς κατὰ στέγας. 
610	ἦλθες γὰρ ὄντως δώματʼ εἰς Ἅιδου, τέκνον; 
611	καὶ θῆρά γʼ ἐς φῶς τὸν τρίκρανον ἤγαγον. 
612	μάχῃ κρατήσας ἢ θεᾶς δωρήμασιν; 
613	μάχῃ· τὰ μυστῶν δʼ ὄργιʼ εὐτύχησʼ ἰδών. 
614	ἦ καὶ κατʼ οἴκους ἐστὶν Εὐρυσθέως ὁ θήρ; 
615	Χθονίας νιν ἄλσος Ἑρμιών τʼ ἔχει πόλις. 
616	οὐδʼ οἶδεν Εὐρυσθεύς σε γῆς ἥκοντʼ ἄνω; 
617	οὐκ οἶδʼ· ἵνʼ ἐλθὼν τἀνθάδʼ εἰδείην πάρος. 
618	χρόνον δὲ πῶς τοσοῦτον ἦσθʼ ὑπὸ χθονί; 
619	Θησέα κομίζων ἐχρόνισʼ ἐξ Ἅιδου, πάτερ. 
620	καὶ ποῦ ʼστιν; ἢ γῆς πατρίδος οἴχεται πέδον; 
621	βέβηκʼ Ἀθήνας νέρθεν ἄσμενος φυγών. 
622	ἀλλʼ εἶʼ, ὁμαρτεῖτʼ, ὦ τέκνʼ, ἐς δόμους πατρί· 
623	καλλίονές τἄρʼ εἴσοδοι τῶν ἐξόδων 
624	πάρεισιν ὑμῖν. ἀλλὰ θάρσος ἴσχετε 
625	καὶ νάματʼ ὄσσων μηκέτʼ ἐξανίετε· 
626	σύ τʼ, ὦ γύναι μοι, σύλλογον ψυχῆς λαβὲ 
627	τρόμου τε παῦσαι, καὶ μέθεσθʼ ἐμῶν πέπλων· 
628	οὐ γὰρ πτερωτὸς οὐδὲ φευξείω φίλους. 
629	ἆ,
629a	οἵδʼ οὐκ ἀφιᾶσʼ, ἀλλʼ ἀνάπτονται πέπλων 
630	τοσῷδε μᾶλλον· ὧδʼ ἔβητʼ ἐπὶ ξυροῦ; 
631	ἄξω λαβών γε τούσδʼ ἐφολκίδας χεροῖν, 
632	ναῦς δʼ ὣς ἐφέλξω· καὶ γὰρ οὐκ ἀναίνομαι 
633	θεράπευμα τέκνων. πάντα τἀνθρώπων ἴσα· 
634	φιλοῦσι παῖδας οἵ τʼ ἀμείνονες βροτῶν 
635	οἵ τʼ οὐδὲν ὄντες· χρήμασιν δὲ διάφοροι· 
636	ἔχουσιν, οἳ δʼ οὔ· πᾶν δὲ φιλότεκνον γένος. 
637	ἁ νεότας μοι φίλον αἰ- 
638	εί· τὸ δὲ γῆρας ἄχθος 
639	βαρύτερον Αἴτνας σκοπέλων 
640	ἐπὶ κρατὶ κεῖται, βλεφάρων 
642	σκοτεινὸν φάος ἐπικαλύψαν. 
643	μή μοι μήτʼ Ἀσιήτιδος 
644	τυραννίδος ὄλβος εἴη, 
645	μὴ χρυσοῦ δώματα πλήρη 
646	τᾶς ἥβας ἀντιλαβεῖν, 
647	ἃ καλλίστα μὲν ἐν ὄλβῳ, 
648	καλλίστα δʼ ἐν πενίᾳ. 
649	τὸ δὲ λυγρὸν φόνιόν τε γῆ- 
650	ρας μισῶ· κατὰ κυμάτων δʼ 
651	ἔρροι, μηδέ ποτʼ ὤφελεν 
652	θνατῶν δώματα καὶ πόλεις 
653	ἐλθεῖν, ἀλλὰ κατʼ αἰθέρʼ αἰ- 
654	εὶ πτεροῖσι φορείσθω. 
655	εἰ δὲ θεοῖς ἦν ξύνεσις 
656	καὶ σοφία κατʼ ἄνδρας, 
657	δίδυμον ἂν ἥβαν ἔφερον 
659	φανερὸν χαρακτῆρʼ ἀρετᾶς 
660	ὅσοισιν μέτα, κατθανόντες τʼ 
661	εἰς αὐγὰς πάλιν ἁλίου 
662	δισσοὺς ἂν ἔβαν διαύλους, 
663	ἁ δυσγένεια δʼ ἁπλοῦν ἂν 
664	εἶχεν ζόας βίοτον, 
665	καὶ τῷδʼ ἦν τούς τε κακοὺς ἂν 
666	γνῶναι καὶ τοὺς ἀγαθούς, 
667	ἴσον ἅτʼ ἐν νεφέλαισιν ἄ- 
668	στρων ναύταις ἀριθμὸς πέλει. 
669	νῦν δʼ οὐδεὶς ὅρος ἐκ θεῶν 
670	χρηστοῖς οὐδὲ κακοῖς σαφής, 
671	ἀλλʼ εἱλισσόμενός τις αἰ- 
672	ὼν πλοῦτον μόνον αὔξει. 
673	οὐ παύσομαι τὰς Χάριτας 
674	Μούσαις συγκαταμειγνύς, 
675	ἁδίσταν συζυγίαν. 
676	μὴ ζῴην μετʼ ἀμουσίας, 
677	αἰεὶ δʼ ἐν στεφάνοισιν εἴ- 
678	ην· ἔτι τοι γέρων ἀοι- 
679	δὸς κελαδεῖ Μναμοσύναν· 
680	ἔτι τὰν Ἡρακλέους 
681	καλλίνικον ἀείδω 
682	παρά τε Βρόμιον οἰνοδόταν 
683	παρά τε χέλυος ἑπτατόνου 
684	μολπὰν καὶ Λίβυν αὐλόν· 
685	οὔπω καταπαύσομεν 
686	Μούσας, αἵ μʼ ἐχόρευσαν. 
687	παιᾶνα μὲν Δηλιάδες 
688	ὑμνοῦσʼ ἀμφὶ πύλας τὸν 
689	Λατοῦς εὔπαιδα γόνον 
690	εἱλίσσουσαι καλλίχορον· 
691	παιᾶνας δʼ ἐπὶ σοῖς μελά- 
692	θροις κύκνος ὣς γέρων ἀοι- 
693	δὸς πολιᾶν ἐκ γενύων 
694	κελαδήσω· τὸ γὰρ εὖ 
695	τοῖς ὕμνοισιν ὑπάρχει· 
696	Διὸς ὁ παῖς· τᾶς δʼ εὐγενίας 
697	πλέον ὑπερβάλλων ἀρετᾷ 
698	μοχθήσας τὸν ἄκυμον 
699	θῆκεν βίοτον βροτοῖς 
700	πέρσας δείματα θηρῶν. 
701	ἐς καιρὸν οἴκων Ἀμφιτρύων ἔξω περᾷ· 
702	χρόνος γὰρ ἤδη δαρὸς ἐξ ὅτου πέπλοις 
703	κοσμεῖσθε σῶμα καὶ νεκρῶν ἀγάλμασιν. 
704	ἀλλʼ εἶα, παῖδας καὶ δάμαρθʼ Ἡρακλέους 
705	ἔξω κέλευε τῶνδε φαίνεσθαι δόμων, 
706	ἐφʼ οἷς ὑπέστητʼ αὐτεπάγγελτοι θανεῖν. 
707	ἄναξ, διώκεις μʼ ἀθλίως πεπραγότα 
708	ὕβριν θʼ ὑβρίζεις ἐπὶ θανοῦσι τοῖς ἐμοῖς· 
709	ἃ χρῆν σε μετρίως, κεἰ κρατεῖς, σπουδὴν ἔχειν. 
710	ἐπεὶ δʼ ἀνάγκην προστίθης ἡμῖν θανεῖν, 
711	στέργειν ἀνάγκη· δραστέον δʼ ἃ σοὶ δοκεῖ. 
712	ποῦ δῆτα Μεγάρα; ποῦ τέκνʼ Ἀλκμήνης γόνου; 
713	δοκῶ μὲν αὐτήν, ὡς θύραθεν εἰκάσαι — 
714	τί χρῆμα δόξης; τοῦ δʼ ἔχεις τεκμήριον; 
715	ἱκέτιν πρὸς ἁγνοῖς Ἑστίας θάσσειν βάθροις 
716	ἀνόνητά γʼ ἱκετεύουσαν ἐκσῷσαι βίον. 
717	καὶ τὸν θανόντα γʼ ἀνακαλεῖν μάτην πόσιν. 
718	ὃ δʼ οὐ πάρεστιν οὐδὲ μὴ μόλῃ ποτέ. 
719	οὔκ, εἴ γε μή τις θεῶν ἀναστήσειέ νιν. 
720	χώρει πρὸς αὐτὴν κἀκκόμιζε δωμάτων. 
721	μέτοχος ἂν εἴην τοῦ φόνου δράσας τόδε. 
722	ἡμεῖς, ἐπειδὴ σοὶ τόδʼ ἔστʼ ἐνθύμιον, 
723	οἱ δειμάτων ἔξωθεν ἐκπορεύσομεν 
724	σὺν μητρὶ παῖδας. δεῦρʼ ἕπεσθε, πρόσπολοι, 
725	ὡς ἂν σχολὴν λύσωμεν ἄσμενοι πόνων. 
726	σὺ δʼ οὖν ἴθʼ, ἔρχῃ δʼ οἷ χρεών· τὰ δʼ ἄλλʼ ἴσως 
727	ἄλλῳ μελήσει. προσδόκα δὲ δρῶν κακῶς 
728	κακόν τι πράξειν. ὦ γέροντες, ἐς καλὸν 
729	στείχει, βρόχοισι δʼ ἀρκύων γενήσεται 
730	ξιφηφόροισι, τοὺς πέλας δοκῶν κτενεῖν 
731	ὁ παγκάκιστος. εἶμι δʼ, ὡς ἴδω νεκρὸν 
732	πίπτοντʼ· ἔχει γὰρ ἡδονὰς θνῄσκων ἀνὴρ 
733	ἐχθρὸς τίνων τε τῶν δεδραμένων δίκην. 
735	—μεταβολὰ κακῶν· μέγας ὁ πρόσθʼ ἄναξ 
736	πάλιν ὑποστρέφει βίοτον ἐξ Ἅιδα. 
737	ἰώ·
737a	δίκα καὶ θεῶν παλίρρους πότμος. 
740	—ἦλθες χρόνῳ μὲν οὗ δίκην δώσεις θανών, 
741	ὕβρεις ὑβρίζων εἰς ἀμείνονας σέθεν. 
742	—χαρμοναὶ δακρύων ἔδοσαν ἐκβολάς· 
744	πάλιν ἔμολεν — 
745	ἃ πάρος οὔποτε διὰ φρενὸς ἤλπισʼ ἂν 
746	παθεῖν — γᾶς ἄναξ. 
747	—ἀλλʼ, ὦ γεραιοί, καὶ τὰ δωμάτων ἔσω 
748	σκοπῶμεν, εἰ πράσσει τις ὡς ἐγὼ θέλω. 
750	ἰώ μοί μοι. 
751	—τόδε κατάρχεται μέλος ἐμοὶ κλύειν 
752	φίλιον ἐν δόμοις· θάνατος οὐ πόρσω. 
753	>βοᾷ
753a	φόνου φροίμιον στενάζων ἄναξ. 
754	ὦ πᾶσα Κάδμου γαῖʼ, ἀπόλλυμαι δόλῳ. 
755	—καὶ γὰρ διώλλυς· ἀντίποινα δʼ ἐκτίνων 
756	τόλμα, διδούς γε τῶν δεδραμένων δίκην. 
757	—τίς ὁ θεοὺς ἀνομίᾳ χραίνων, θνητὸς ὤν,
757a	ἄφρονα λόγον 
758	οὐρανίων μακάρων κατέβαλʼ, ὡς ἄρʼ οὐ 
759	σθένουσιν θεοί; 
760	— γέροντες, οὐκέτʼ ἔστι δυσσεβὴς ἀνήρ. 
761	— σιγᾷ μέλαθρα· πρὸς χοροὺς τραπώμεθα. 
762	— φίλοι γὰρ εὐτυχοῦσιν οὓς ἐγὼ θέλω. 
763	—χοροὶ χοροὶ 
764	καὶ θαλίαι μέλουσι Θή- 
764a	βας ἱερὸν κατʼ ἄστυ.
765	μεταλλαγαὶ γὰρ δακρύων, 
766	μεταλλαγαὶ συντυχίας 
767	νέας ἔτεκον ἀοιδάς. 
768	βέβακʼ ἄναξ ὁ καινός, ὁ δὲ παλαίτερος 
770	κρατεῖ, λιμένα λιπών γε τὸν Ἀχερόντιον. 
771	δοκημάτων
771a	ἐκτὸς ἦλθεν ἐλπίς. 
772	θεοὶ θεοὶ
772a	τῶν ἀδίκων μέλουσι καὶ 
773	τῶν ὁσίων ἐπᾴειν. 
774	ὁ χρυσὸς ἅ τʼ εὐτυχία 
775	φρενῶν βροτοὺς ἐξάγεται, 
776	δύνασιν ἄδικον ἐφέλκων. 
777	Χρόνου γὰρ οὔτις τὸ πάλιν εἰσορᾶν ἔτλα· 
778	νόμον παρέμενος, ἀνομίᾳ χάριν διδοὺς 
779	ἔθραυσεν ὄλ- 
780	βου κελαινὸν ἅρμα. 
781	Ἰσμήνʼ ὦ στεφαναφόρει, 
782	ξεσταί θʼ ἑπταπύλου πόλεως 
783	ἀναχορεύσατʼ ἀγυιαί, 
784	Δίρκα θʼ ἁ καλλιρρέεθρος, 
785	σύν τʼ Ἀσωπιάδες κόραι, 
786	πατρὸς ὕδωρ βᾶτε λιποῦσαι συναοιδοί, 
788	Νύμφαι, τὸν Ἡρακλέους 
789	καλλίνικον ἀγῶνα. 
790	Πυθίου δενδρῶτι πέτρα 
791	Μουσῶν θʼ Ἑλικωνιάδων
791a	δώματʼ, ὤ, 
792	ἥξετʼ εὐγαθεῖ κελάδῳ 
793	ἐμὰν πόλιν, ἐμὰ τείχη, 
794	Σπαρτῶν ἵνα γένος ἔφανε 
795	χαλκασπίδων λόχος, ὃς γᾶν 
796	τέκνων τέκνοις μεταμείβει, 
797	Θήβαις ἱερὸν φῶς. 
798	ὦ λέκτρων δύο συγγενεῖς 
799	εὐναί, θνατογενοῦς τε καὶ 
800	Διός, ὃς ἦλθεν ἐς εὐνὰν 
801	Νύμφας τᾶς Περσηίδος· ὡς 
802	πιστόν μοι τὸ παλαιὸν ἤ- 
803	δη λέχος, ὦ Ζεῦ, σὸν ἐπʼ οὐκ ἐλπίδι φάνθη, 
805	λαμπρὰν δʼ ἔδειξʼ ὁ χρόνος 
806	τὰν Ἡρακλέος ἀλκάν· 
807	γᾶς ὃς ἐξέβα θαλάμων 
808	Πλούτωνος δῶμα λιπὼν
808a	νέρτερον. 
809	κρείσσων μοι τύραννος ἔφυς 
810	ἢ δυσγένειʼ ἀνάκτων, 
811	ἃ νῦν ἐσορᾶν ἔφανε 
812	ξιφηφόρων ἐς ἀγώνων 
813	ἅμιλλαν, εἰ τὸ δίκαιον 
814	θεοῖς ἔτʼ ἀρέσκει. 
815	— ἔα ἔα· 
816	ἆρʼ ἐς τὸν αὐτὸν πίτυλον ἥκομεν φόβου, 
817	γέροντες, οἷον φάσμʼ ὑπὲρ δόμων ὁρῶ; 
818	— φυγῇ φυγῇ 
819	νωθὲς πέδαιρε κῶλον, ἐκποδὼν ἔλα. 
820	— ὦναξ Παιάν, 
821	ἀπότροπος γένοιό μοι πημάτων.
822	θαρσεῖτε Νυκτὸς τήνδʼ ὁρῶντες ἔκγονον 
823	Λύσσαν, γέροντες, κἀμὲ τὴν θεῶν λάτριν 
824	Ἶριν· πόλει γὰρ οὐδὲν ἥκομεν βλάβος, 
825	ἑνὸς δʼ ἐπʼ ἀνδρὸς σῶμα συστρατεύομεν, 
826	ὅν φασιν εἶναι Ζηνὸς Ἀλκμήνης τʼ ἄπο. 
827	πρὶν μὲν γὰρ ἄθλους ἐκτελευτῆσαι πικρούς, 
828	τὸ χρή νιν ἐξέσῳζεν, οὐδʼ εἴα πατὴρ 
829	Ζεύς νιν κακῶς δρᾶν οὔτʼ ἔμʼ οὔθʼ Ἥραν ποτέ· 
830	ἐπεὶ δὲ μόχθους διεπέρασʼ Εὐρυσθέως, 
831	Ἥρα προσάψαι καινὸν αἷμʼ αὐτῷ θέλει 
832	παῖδας κατακτείναντι, συνθέλω δʼ ἐγώ. 
833	ἀλλʼ εἶʼ, ἄτεγκτον συλλαβοῦσα καρδίαν, 
834	Νυκτὸς κελαινῆς ἀνυμέναιε παρθένε, 
835	μανίας τʼ ἐπʼ ἀνδρὶ τῷδε καὶ παιδοκτόνους 
836	φρενῶν ταραγμοὺς καὶ ποδῶν σκιρτήματα 
837	ἔλαυνε, κίνει, φόνιον ἐξίει κάλων, 
838	ὡς ἂν πορεύσας διʼ Ἀχερούσιον πόρον 
839	τὸν καλλίπαιδα στέφανον αὐθέντῃ φόνῳ 
840	γνῷ μὲν τὸν Ἥρας οἷός ἐστʼ αὐτῷ χόλος, 
841	μάθῃ δὲ τὸν ἐμόν· ἢ θεοὶ μὲν οὐδαμοῦ, 
842	τὰ θνητὰ δʼ ἔσται μεγάλα, μὴ δόντος δίκην. 
843	ἐξ εὐγενοῦς μὲν πατρὸς ἔκ τε μητέρος 
844	πέφυκα, Νυκτὸς Οὐρανοῦ τʼ ἀφʼ αἵματος· 
845	τιμάς τʼ ἔχω τάσδʼ οὐκ ἀγασθῆναι φίλοις
846	οὐδʼ ἥδομαι φοιτῶσʼ ἐπʼ ἀνθρώπων φίλους, 
847	παραινέσαι δέ, πρὶν σφαλεῖσαν εἰσιδεῖν, 
848	Ἥρᾳ θέλω σοί τʼ, ἢν πίθησθʼ ἐμοῖς λόγοις. 
849	ἀνὴρ ὅδʼ οὐκ ἄσημος οὔτʼ ἐπὶ χθονὶ 
850	οὔτʼ ἐν θεοῖσιν, οὗ σύ μʼ ἐσπέμπεις δόμους· 
851	ἄβατον δὲ χώραν καὶ θάλασσαν ἀγρίαν 
852	ἐξημερώσας, θεῶν ἀνέστησεν μόνος 
853	τιμὰς πιτνούσας ἀνοσίων ἀνδρῶν ὕπο· 
853a	
854	σοί τʼ οὐ παραινῶ μεγάλα βούλεσθαι κακά.
855	μὴ σὺ νουθέτει τά θʼ Ἥρας κἀμὰ μηχανήματα. 
856	ἐς τὸ λῷον ἐμβιβάζω σʼ ἴχνος ἀντὶ τοῦ κακοῦ. 
857	οὐχὶ σωφρονεῖν γʼ ἔπεμψε δεῦρό σʼ ἡ Διὸς δάμαρ. 
858	Ἥλιον μαρτυρόμεσθα δρῶσʼ ἃ δρᾶν οὐ βούλομαι. 
859	εἰ δὲ δή μʼ Ἥρᾳ θʼ ὑπουργεῖν σοί τʼ ἀναγκαίως ἔχει 
860	τάχος ἐπιρροίβδην θʼ ὁμαρτεῖν ὡς κυνηγέτῃ κύνας, 
861	εἶμί γʼ· οὔτε πόντος οὕτως κύμασιν στένων λάβρως 
862	οὔτε γῆς σεισμὸς κεραυνοῦ τʼ οἶστρος ὠδῖνας πνέων, 
863	οἷʼ ἐγὼ στάδια δραμοῦμαι στέρνον εἰς Ἡρακλέους· 
864	καὶ καταρρήξω μέλαθρα καὶ δόμους ἐπεμβαλῶ, 
865	τέκνʼ ἀποκτείνασα πρῶτον· ὁ δὲ κανὼν οὐκ εἴσεται 
866	παῖδας οὓς ἔτικτʼ ἐναίρων, πρὶν ἂν ἐμὰς λύσσας ἀφῇ. 
867	ἢν ἰδού· καὶ δὴ τινάσσει κρᾶτα βαλβίδων ἄπο 
868	καὶ διαστρόφους ἑλίσσει σῖγα γοργωποὺς κόρας. 
869	ἀμπνοὰς δʼ οὐ σωφρονίζει, ταῦρος ὣς ἐς ἐμβολὴν 
870	δεινός· μυκᾶται δὲ Κῆρας ἀνακαλῶν τὰς Ταρτάρου. 
871	τάχα σʼ ἐγὼ μᾶλλον χορεύσω καὶ καταυλήσω φόβῳ. 
872	στεῖχʼ ἐς Οὔλυμπον πεδαίρουσʼ, Ἶρι, γενναῖον πόδα· 
873	ἐς δόμους δʼ ἡμεῖς ἄφαντοι δυσόμεσθʼ Ἡρακλέους. 
875	—ὀτοτοτοτοτοῖ, στέναξον· ἀποκείρεται 
876	σὸν ἄνθος πόλεος, ὁ Διὸς ἔκγονος· 
877	μέλεος Ἑλλάς, ἃ τὸν εὐεργέταν 
878	ἀποβαλεῖς, ὀλεῖς μανίαισιν Λύσσας 
879	χορευθέντʼ ἐναύλοις. 
880	—βέβακεν ἐν δίφροισιν ἁ πολύστονος, 
881	ἅρμασι δʼ ἐνδίδωσι 
882	κέντρον ὡς ἐπὶ λώβᾳ 
883	Νυκτὸς Γοργὼν ἑκατογκεφάλοις 
884	ὄφεων ἰαχήμασι, Λύσσα μαρμαρωπός. 
885	—ταχὺ τὸν εὐτυχῆ μετέβαλεν δαίμων, 
886	ταχὺ δὲ πρὸς πατρὸς τέκνʼ ἐκπνεύσεται. 
887	ἰώ μοι μέλεος. 
888	—ἰὼ Ζεῦ, τὸ σὸν γένος ἄγονον αὐτίκα 
889	λυσσάδες ὠμοβρῶτες ἄδικοι Ποιναὶ 
890	κακοῖσιν ἐκπετάσουσιν.
890a	ἰὼ στέγαι. 
891	—κατάρχεται χόρευμα τυμπάνων ἄτερ, 
892	οὐ βρομίῳ κεχαρισμένα θύρσῳ 
893	ἰὼ δόμοι. 
894	πρὸς αἵματʼ, οὐχὶ τᾶς Διονυσιάδος 
895	βοτρύων ἐπὶ χεύμασι λοιβᾶς. 
896	φυγῇ, τέκνʼ, ἐξορμᾶτε.
896b	—δάιον τόδε 
897	δάιον μέλος ἐπαυλεῖται. 
898	κυναγετεῖ τέκνων διωγμόν· οὔποτʼ ἄκραντα δόμοισι 
899	Λύσσα βακχεύσει. 
900	αἰαῖ κακῶν. 
901	—αἰαῖ δῆτα τὸν γεραιὸν ὡς στένω 
902	πατέρα τάν τε παιδοτρόφον, ᾇ μάταν 
903	τέκεα γεννᾶται. 
904	—ἰδοὺ ἰδού, 
905	θύελλα σείει δῶμα, συμπίπτει στέγη. 
906	ἢ ἤ· τί δρᾷς, ὦ Διὸς παῖ, μελάθρῳ; 
908	τάραγμα ταρτάρειον, ὡς ἐπʼ Ἐγκελάδῳ ποτέ, Παλλάς, 
909	ἐς δόμους πέμπεις. 
910	ὦ λευκὰ γήρᾳ σώματʼ 
910b	ἀνακαλεῖς με τίνα
911	βοάν;
911b	ἄλαστα τἀν δόμοισι.
911c	μάντιν οὐχ
912	ἕτερον ἄξομαι. 
913	τεθνᾶσι παῖδες.
913b	αἰαῖ. 
914	στενάζεθʼ, ὡς στενακτά.
914b	δάιοι φόνοι, 
915	δάιοι δὲ τοκέων χέρες· ὤ. 
916	οὐκ ἄν τις εἴποι μᾶλλον ἢ πεπόνθαμεν. 
917	πῶς παισὶ στενακτὰν ἄταν ἄταν 
918	πατέρος ἀμφαίνεις; 
919	λέγε, τίνα τρόπον ἔσυτο θεόθεν ἐπὶ 
920	μέλαθρα κακὰ τάδε, 
921	τλήμονάς τε παίδων τύχας; 
922	ἱερὰ μὲν ἦν πάροιθεν ἐσχάρας Διὸς 
923	καθάρσιʼ οἴκων, γῆς ἄνακτʼ ἐπεὶ κτανὼν 
924	ἐξέβαλε τῶνδε δωμάτων Ἡρακλέης· 
925	χορὸς δὲ καλλίμορφος εἱστήκει τέκνων 
926	πατήρ τε Μεγάρα τʼ· ἐν κύκλῳ δʼ ἤδη κανοῦν 
927	εἵλικτο βωμοῦ, φθέγμα δʼ ὅσιον εἴχομεν. 
928	μέλλων δὲ δαλὸν χειρὶ δεξιᾷ φέρειν, 
929	ἐς χέρνιβʼ ὡς βάψειεν, Ἀλκμήνης τόκος 
930	ἔστη σιωπῇ. καὶ χρονίζοντος πατρὸς 
931	παῖδες προσέσχον ὄμμʼ· ὁ δʼ οὐκέθʼ αὑτὸς ἦν, 
932	ἀλλʼ ἐν στροφαῖσιν ὀμμάτων ἐφθαρμένος 
933	ῥίζας τʼ ἐν ὄσσοις αἱματῶπας ἐκβαλὼν 
934	ἀφρὸν κατέσταζʼ εὐτρίχου γενειάδος. 
935	ἔλεξε δʼ ἅμα γέλωτι παραπεπληγμένῳ· 
936	Πάτερ, τί θύω πρὶν κτανεῖν Εὐρυσθέα 
937	καθάρσιον πῦρ, καὶ πόνους διπλοῦς ἔχω; 
938	ἔργον μιᾶς μοι χειρὸς εὖ θέσθαι τάδε· 
939	ὅταν δʼ ἐνέγκω δεῦρο κρᾶτʼ Εὐρυσθέως, 
940	ἐπὶ τοῖσι νῦν θανοῦσιν ἁγνιῶ χέρας. 
941	ἐκχεῖτε πηγάς, ῥίπτετʼ ἐκ χειρῶν κανᾶ. 
942	τίς μοι δίδωσι τόξα; τίς δʼ ὅπλον χερός; 
943	πρὸς τὰς Μυκήνας εἶμι· λάζυσθαι χρεὼν 
944	μοχλοὺς δικέλλας θʼ, ὥστε Κυκλώπων βάθρα 
945	φοίνικι κανόνι καὶ τύκοις ἡρμοσμένα 
946	στρεπτῷ σιδήρῳ συντριαινῶσαι πάλιν. 
947	αὐτοῦ δὲ βαίνων ἅρματʼ οὐκ ἔχων ἔχειν 
948	ἔφασκε, δίφρου δʼ εἰσέβαινεν ἄντυγας 
949	κἄθεινε, κέντρον δῆθεν ὡς ἔχων, χερί. 
950	διπλοῦς δʼ ὀπαδοῖς ἦν γέλως φόβος θʼ ὁμοῦ. 
951	καί τις τόδʼ εἶπεν, ἄλλος εἰς ἄλλον δρακών· 
952	Παίζει πρὸς ἡμᾶς δεσπότης ἢ μαίνεται; 
953	ὁ δʼ εἷρπʼ ἄνω τε καὶ κάτω κατὰ στέγας, 
954	μέσον δʼ ἐς ἀνδρῶνʼ ἐσπεσὼν Νίσου πόλιν 
955	ἥκειν ἔφασκε· δωμάτων τʼ ἔσω βεβώς, 
956	κλιθεὶς ἐς οὖδας, ὡς ἔχει, σκευάζεται 
957	θοίνην. διελθὼν δʼ ὡς βραχὺν χρόνον μονῆς 
958	Ἰσθμοῦ ναπαίας ἔλεγε προσβαίνειν πλάκας. 
959	κἀνταῦθα γυμνὸν σῶμα θεὶς πορπαμάτων, 
960	πρὸς οὐδένʼ ἡμιλλᾶτο κἀκηρύσσετο 
961	αὐτὸς πρὸς αὑτοῦ καλλίνικος οὐδενός, 
962	ἀκοὴν ὑπειπών. δεινὰ δʼ Εὐρυσθεῖ βρέμων 
963	ἦν ἐν Μυκήναις τῷ λόγῳ. πατὴρ δέ νιν 
964	θιγὼν κραταιᾶς χειρὸς ἐννέπει τάδε· 
965	Ὦ παῖ, τί πάσχεις; τίς ὁ τρόπος ξενώσεως 
966	τῆσδʼ; οὔ τί που φόνος σʼ ἐβάκχευσεν νεκρῶν, 
967	οὓς ἄρτι καίνεις; ὁ δέ νιν Εὐρυσθέως δοκῶν 
968	πατέρα προταρβοῦνθʼ ἱκέσιον ψαύειν χερός, 
969	ὠθεῖ, φαρέτραν δʼ εὐτρεπῆ σκευάζεται 
970	καὶ τόξʼ ἑαυτοῦ παισί, τοὺς Εὐρυσθέως 
971	δοκῶν φονεύειν. οἳ δὲ ταρβοῦντες φόβῳ 
972	ὤρουον ἄλλος ἄλλοσʼ, ἐς πέπλους ὁ μὲν 
973	μητρὸς ταλαίνης, ὁ δʼ ὑπὸ κίονος σκιάν, 
974	ἄλλος δὲ βωμὸν ὄρνις ὣς ἔπτηξʼ ὕπο. 
975	βοᾷ δὲ μήτηρ· Ὦ τεκών, τί δρᾷς; τέκνα 
976	κτείνεις; βοᾷ δὲ πρέσβυς οἰκετῶν τʼ ὄχλος. 
977	ὁ δʼ ἐξελίσσων παῖδα κίονος κύκλῳ, 
978	τόρνευμα δεινὸν ποδός, ἐναντίον σταθεὶς 
979	βάλλει πρὸς ἧπαρ· ὕπτιος δὲ λαΐνους 
980	ὀρθοστάτας ἔδευσεν ἐκπνέων βίον. 
981	ὁ δʼ ἠλάλαξε κἀπεκόμπασεν τάδε· 
982	Εἷς μὲν νεοσσὸς ὅδε θανὼν Εὐρυσθέως 
983	ἔχθραν πατρῴαν ἐκτίνων πέπτωκέ μοι. 
984	ἄλλῳ δʼ ἐπεῖχε τόξʼ, ὃς ἀμφὶ βωμίαν 
985	ἔπτηξε κρηπῖδʼ ὡς λεληθέναι δοκῶν. 
986	φθάνει δʼ ὁ τλήμων γόνασι προσπεσὼν πατρός, 
987	καὶ πρὸς γένειον χεῖρα καὶ δέρην βαλών, 
988	Ὦ φίλτατʼ, αὐδᾷ, μή μʼ ἀποκτείνῃς, πάτερ· 
989	σός εἰμι, σὸς παῖς· οὐ τὸν Εὐρυσθέως ὀλεῖς. 
990	ὁ δʼ ἀγριωπὸν ὄμμα Γοργόνος στρέφων, 
991	ὡς ἐντὸς ἔστη παῖς λυγροῦ τοξεύματος, 
992	μυδροκτύπον μίμημʼ, ὑπὲρ κάρα βαλὼν 
993	ξύλον καθῆκε παιδὸς ἐς ξανθὸν κάρα, 
994	ἔρρηξε δʼ ὀστᾶ. δεύτερον δὲ παῖδʼ ἑλών, 
995	χωρεῖ τρίτον θῦμʼ ὡς ἐπισφάξων δυοῖν. 
996	ἀλλὰ φθάνει νιν ἡ τάλαινʼ ἔσω δόμων 
997	μήτηρ ὑπεκλαβοῦσα, καὶ κλῄει πύλας. 
998	ὁ δʼ ὡς ἐπʼ αὐτοῖς δὴ Κυκλωπίοισιν ὢν 
999	σκάπτει μοχλεύει θύρετρα, κἀκβαλὼν σταθμὰ 
1000	δάμαρτα καὶ παῖδʼ ἑνὶ κατέστρωσεν βέλει. 
1001	κἀνθένδε πρὸς γέροντος ἱππεύει φόνον· 
1002	ἀλλʼ ἦλθεν εἰκών, ὡς ὁρᾶν ἐφαίνετο, 
1003	Παλλὰς κραδαίνουσʼ ἔγχος ἐπὶ λόφῳ κέαρ , 
1004	κἄρριψε πέτρον στέρνον εἰς Ἡρακλέους, 
1005	ὅς νιν φόνου μαργῶντος ἔσχε, κεἰς ὕπνον 
1006	καθῆκε· πίτνει δʼ ἐς πέδον, πρὸς κίονα 
1007	νῶτον πατάξας, ὃς πεσήμασι στέγης 
1008	διχορραγὴς ἔκειτο κρηπίδων ἔπι. 
1010	ἡμεῖς δʼ ἐλευθεροῦντες ἐκ δρασμῶν πόδα 
1009	σὺν τῷ γέροντι δεσμὰ σειραίων βρόχων 
1011	ἀνήπτομεν πρὸς κίονʼ, ὡς λήξας ὕπνου 
1012	μηδὲν προσεργάσαιτο τοῖς δεδραμένοις. 
1013	εὕδει δʼ ὁ τλήμων ὕπνον οὐκ εὐδαίμονα, 
1014	παῖδας φονεύσας καὶ δάμαρτʼ. ἐγὼ μὲν οὖν 
1015	οὐκ οἶδα θνητῶν ὅστις ἀθλιώτερος. 
1016	—ὁ φόνος ἦν ὃν Ἀργολὶς ἔχει πέτρα 
1017	τότε μὲν περισαμότατος καὶ ἄπιστος Ἑλλάδι 
1018	τῶν Δαναοῦ παίδων· τάδε δʼ ὑπερέβαλε, παρ- 
1020	έδραμε τὰ τότε κακὰ τάλανι διογενεῖ κόρῳ. 
1021	—μονοτέκνου Πρόκνης φόνον ἔχω λέξαι 
1023	θυόμενον Μούσαις· σὺ δὲ τέκνα τρίγονʼ, ὦ 
1024	δάιε, τεκόμενος, λυσσάδι συγκατειργάσω μοίρᾳ. 
1025	—αἰαῖ, τίνα στεναγμὸν 
1026	ἢ γόον ἢ φθιτῶν 
1027	ᾠδάν, ἢ τὸν Ἅιδα χορὸν ἀχήσω; 
1028	—φεῦ φεῦ· 
1029	ἴδεσθε, διάνδιχα κλῇθρα 
1030	κλίνεται ὑψιπύλων δόμων. 
1031	—ἰώ μοι· 
1032	ἴδεσθε δὲ τέκνα πρὸ πατρὸς 
1033	ἄθλια κείμενα δυστάνου, 
1034	εὕδοντος ὕπνον δεινὸν ἐκ παίδων φόνου. 
1035	—περὶ δὲ δεσμὰ καὶ πολύβροχʼ ἁμμάτων 
1036	ἐρείσμαθʼ Ἡράκλειον 
1037	ἀμφὶ δέμας τάδε λαΐνοις 
1038	ἀνημμένα κίοσιν οἴκων. 
1039	—ὁ δʼ ὥς τις ὄρνις ἄπτερον καταστένων 
1040	ὠδῖνα τέκνων, πρέσβυς ὑστέρῳ ποδὶ 
1041	πικρὰν διώκων ἤλυσιν πάρεσθʼ ὅδε. 
1042	Καδμεῖοι γέροντες, οὐ σῖγα σῖ- 
1043	γα τὸν ὕπνῳ παρειμένον ἐάσετʼ ἐκ- 
1044	λαθέσθαι κακῶν; 
1045	κατὰ σὲ δακρύοις στένω, πρέσβυ, καὶ 
1046	τέκεα καὶ τὸ καλλίνικον κάρα. 
1047	ἑκαστέρω πρόβατε, μὴ 
1048	κτυπεῖτε, μὴ βοᾶτε, μὴ 
1049	τὸν εὔδιʼ ἰαύονθʼ
1049a	ὑπνώδεά τʼ εὐνᾶς
1050	ἐγείρετε.
1050b	οἴμοι. 
1051	φόνος ὅσος ὅδʼ 
1051b	ἆ ἆ, 
1052	διά μʼ ὀλεῖτε.
1052b	κεχυμένος ἐπαντέλλει. 
1053	οὐκ ἀτρεμαῖα θρῆνον αἰ- 
1054	άξετʼ, ὦ γέροντες; 
1055	ἢ δέσμʼ ἀνεγειρόμενος χαλάσας ἀπολεῖ πόλιν, 
1056	ἀπὸ δὲ πατέρα, μέλαθρά τε καταράξει. 
1057	ἀδύνατʼ ἀδύνατά μοι. 
1057b	σῖγα, πνοὰς μάθω· 
1060	φέρε πρὸς οὖς βάλω.
1060b	εὕδει;
1060c	ναί, εὕδει 
1061	ὕπνον γʼ ἄυπνον ὀλόμενον, ὃς ἔκανεν ἄλοχον, 
1064	ἔκανε δὲ τέκεα, τοξήρει ψαλμῷ τοξεύσας . 
1065	στέναζέ νυν — 
1065b	στενάζω. 
1066	τέκνων ὄλεθρον — 
1066b	ὤμοι. 
1067	σέθεν τε παιδὸς — 
1067b	αἰαῖ. 
1068	ὦ πρέσβυ 
1068b	σῖγα σῖγα· 
1069	παλίντροπος ἐξεγειρόμενος στρέφεται· φέρε, 
1070	ἀπόκρυφον δέμας ὑπὸ μέλαθρον κρύψω. 
1071	θάρσει· νὺξ ἔχει βλέφαρα παιδὶ σῷ. 
1072	ὁρᾶθʼ ὁρᾶτε. τὸ φάος ἐκ- 
1073	λιπεῖν μὲν ἐπὶ κακοῖσιν οὐ 
1074	φεύγω τάλας, ἀλλʼ εἴ με κανεῖ πατέρʼ ὄντα, 
1075	πρὸς δὲ κακοῖς κακὰ μήσεται 
1076	πρὸς Ἐρινύσι θʼ αἷμα σύγγονον ἕξει. 
1078	τότε θανεῖν σʼ ἐχρῆν, ὅτε δάμαρτι σᾷ 
1079	φόνον ὁμοσπόρων ἔμολες ἐκπράξας 
1080	Ταφίων περίκλυστον ἄστυ πέρσας. 
1081	φυγὰν φυγάν, γέροντες, ἀποπρὸ δωμάτων 
1082	διώκετε· φεύγετε μάργον 
1083	ἄνδρʼ ἐπεγειρόμενον. 
1084	ἢ τάχα φόνον ἕτερον ἐπὶ φόνῳ βαλὼν 
1085	ἀνʼ αὖ βακχεύσει Καδμείων πόλιν. 
1086	ὦ Ζεῦ, τί παῖδʼ ἤχθηρας ὧδʼ ὑπερκότως 
1087	τὸν σόν, κακῶν δὲ πέλαγος ἐς τόδʼ ἤγαγες; 
1088	ἔα· 
1089	ἔμπνους μέν εἰμι καὶ δέδορχʼ ἅπερ με δεῖ, 
1090	αἰθέρα τε καὶ γῆν τόξα θʼ Ἡλίου τάδε 
1091	ὡς ἐν κλύδωνι καὶ φρενῶν ταράγματι 
1092	πέπτωκα δεινῷ καὶ πνοὰς θερμὰς πνέω 
1093	μετάρσιʼ, οὐ βέβαια, πνευμόνων ἄπο. 
1094	ἰδού, τί δεσμοῖς ναῦς ὅπως ὡρμισμένος 
1095	νεανίαν θώρακα καὶ βραχίονα, 
1096	πρὸς ἡμιθραύστῳ λαΐνῳ τυκίσματι 
1097	ἧμαι, νεκροῖσι γείτονας θάκους ἔχων; 
1098	πτερωτά τʼ ἔγχη· τόξα δʼ ἔσπαρται πέδῳ, 
1099	ἃ πρὶν παρασπίζοντʼ ἐμοῖς βραχίοσιν 
1100	ἔσῳζε πλευρὰς ἐξ ἐμοῦ τʼ ἐσῴζετο. 
1101	οὔ που κατῆλθον αὖθις εἰς Ἅιδου πάλιν, 
1102	Εὐρυσθέως δίαυλον; εἰς Ἅιδου; πόθεν; 
1103	ἀλλʼ οὔτε Σισύφειον εἰσορῶ πέτρον 
1104	Πλούτωνά τʼ, οὐδὲ σκῆπτρα Δήμητρος κόρης. 
1105	ἔκ τοι πέπληγμαι· ποῦ ποτʼ ὢν ἀμηχανῶ; 
1106	ὠή, τίς ἐγγὺς ἢ πρόσω φίλων ἐμῶν, 
1107	δύσγνοιαν ὅστις τὴν ἐμὴν ἰάσεται; 
1108	σαφῶς γὰρ οὐδὲν οἶδα τῶν εἰωθότων. 
1109	γέροντες, ἔλθω τῶν ἐμῶν κακῶν πέλας; 
1110	κἀγώ γε σὺν σοί, μὴ προδοὺς τὰς συμφοράς. 
1111	πάτερ, τί κλαίεις καὶ συναμπίσχῃ κόρας, 
1112	τοῦ φιλτάτου σοι τηλόθεν παιδὸς βεβώς; 
1113	ὦ τέκνον· εἶ γὰρ καὶ κακῶς πράσσων ἐμός. 
1114	πράσσω δʼ ἐγὼ τί λυπρόν, οὗ δακρυρροεῖς; 
1115	ἃ κἂν θεῶν τις, εἰ μάθοι, καταστένοι. 
1116	μέγας γʼ ὁ κόμπος, τὴν τύχην δʼ οὔπω λέγεις. 
1117	ὁρᾷς γὰρ αὐτός, εἰ φρονῶν ἤδη κυρεῖς. 
1118	εἴπʼ, εἴ τι καινὸν ὑπογράφῃ τὠμῷ βίῳ. 
1119	εἰ μηκέθʼ Ἅιδου βάκχος εἶ, φράσαιμεν ἄν. 
1120	παπαῖ, τόδʼ ὡς ὕποπτον ᾐνίξω πάλιν. 
1121	καί σʼ εἰ βεβαίως εὖ φρονεῖς ἤδη σκοπῶ. 
1122	οὐ γάρ τι βακχεύσας γε μέμνημαι φρένας. 
1123	λύσω, γέροντες, δεσμὰ παιδός; ἢ τί δρῶ; 
1124	καὶ τόν γε δήσαντʼ εἴπʼ· ἀναινόμεσθα γάρ. 
1125	τοσοῦτον ἴσθι τῶν κακῶν· τὰ δʼ ἄλλʼ ἔα. 
1126	ἀρκεῖ σιωπὴ γὰρ μαθεῖν ὃ βούλομαι; 
1127	ὦ Ζεῦ, παρʼ Ἥρας ἆρʼ ὁρᾷς θρόνων τάδε; 
1128	ἀλλʼ ἦ τι κεῖθεν πολέμιον πεπόνθαμεν; 
1129	τὴν θεὸν ἐάσας τὰ σὰ περιστέλλου κακά. 
1130	ἀπωλόμεσθα· συμφορὰν λέξεις τινά. 
1131	ἰδού, θέασαι τάδε τέκνων πεσήματα. 
1132	οἴμοι· τίνʼ ὄψιν τήνδε δέρκομαι τάλας; 
1133	ἀπόλεμον, ὦ παῖ, πόλεμον ἔσπευσας τέκνοις. 
1134	τί πόλεμον εἶπας; τούσδε τίς διώλεσε; 
1135	σὺ καὶ σὰ τόξα καὶ θεῶν ὃς αἴτιος. 
1136	τί φῄς; τί δράσας; ὦ κάκʼ ἀγγέλλων πάτερ. 
1137	μανείς· ἐρωτᾷς δʼ ἄθλιʼ ἑρμηνεύματα. 
1138	ἦ καὶ δάμαρτός εἰμʼ ἐγὼ φονεὺς ἐμῆς; 
1139	μιᾶς ἅπαντα χειρὸς ἔργα σῆς τάδε. 
1140	αἰαῖ· στεναγμῶν γάρ με περιβάλλει νέφος. 
1141	τούτων ἕκατι σὰς καταστένω τύχας. 
1142	ἦ γὰρ συνήραξʼ οἶκον ἢ βάκχευσʼ ἐμόν;
1143	οὐκ οἶδα πλὴν ἕν· πάντα δυστυχεῖ τὰ σά. 
1144	ποῦ δʼ οἶστρος ἡμᾶς ἔλαβε; ποῦ διώλεσεν; 
1145	ὅτʼ ἀμφὶ βωμὸν χεῖρας ἡγνίζου πυρί. 
1146	οἴμοι· τί δῆτα φείδομαι ψυχῆς ἐμῆς 
1147	τῶν φιλτάτων μοι γενόμενος παίδων φονεύς; 
1148	κοὐκ εἶμι πέτρας λισσάδος πρὸς ἅλματα 
1149	ἢ φάσγανον πρὸς ἧπαρ ἐξακοντίσας 
1150	τέκνοις δικαστὴς αἵματος γενήσομαι; 
1151	ἢ σάρκα τὴν ἔμηνεν ἐμπρήσας πυρί, 
1152	δύσκλειαν ἣ μένει μʼ ἀπώσομαι βίου; 
1153	ἀλλʼ ἐμποδών μοι θανασίμων βουλευμάτων 
1154	Θησεὺς ὅδʼ ἕρπει συγγενὴς φίλος τʼ ἐμός. 
1155	ὀφθησόμεσθα, καὶ τεκνοκτόνον μύσος 
1156	ἐς ὄμμαθʼ ἥξει φιλτάτῳ ξένων ἐμῶν. 
1157	οἴμοι, τί δράσω; ποῖ κακῶν ἐρημίαν 
1158	εὕρω, πτερωτὸς ἢ κατὰ χθονὸς μολών; 
1159	φέρʼ ἄν τι κρατὶ περιβάλω σκότον. 
1160	αἰσχύνομαι γὰρ τοῖς δεδραμένοις κακοῖς· 
1161	καὶ τῶνδε προστρόπαιον αἷμα προσλαβὼν 
1162	οὐδὲν κακῶσαι τοὺς ἀναιτίους θέλω. 
1163	ἥκω σὺν ἄλλοις, οἳ παρʼ Ἀσωποῦ ῥοὰς 
1164	μένουσιν, ἔνοπλοι γῆς Ἀθηναίων κόροι, 
1165	σῷ παιδί, πρέσβυ, σύμμαχον φέρων δόρυ. 
1166	κληδὼν γὰρ ἦλθεν εἰς Ἐρεχθειδῶν πόλιν 
1167	ὡς σκῆπτρα χώρας τῆσδʼ ἀναρπάσας Λύκος 
1168	ἐς πόλεμον ὑμῖν καὶ μάχην καθίσταται. 
1169	τίνων δʼ ἀμοιβὰς ὧν ὑπῆρξεν Ἡρακλῆς 
1170	σῴσας με νέρθεν, ἦλθον, εἴ τι δεῖ, γέρον, 
1171	ἢ χειρὸς ὑμᾶς τῆς ἐμῆς ἢ συμμάχων. 
1172	ἔα·
1172a	τί νεκρῶν τῶνδε πληθύει πέδον; 
1173	οὔ που λέλειμμαι καὶ νεωτέρων κακῶν 
1174	ὕστερος ἀφῖγμαι; τίς τάδʼ ἔκτεινεν τέκνα; 
1175	τίνος γεγῶσαν τήνδʼ ὁρῶ ξυνάορον; 
1176	οὐ γὰρ δορός γε παῖδες ἵστανται πέλας, 
1177	ἀλλʼ ἄλλο πού τι καινὸν εὑρίσκω κακόν. 
1178	ὦ τὸν ἐλαιοφόρον ὄχθον ἔχων ἄναξ 
1179	τί χρῆμά μʼ οἰκτροῖς ἐκάλεσας προοιμίοις; 
1180	ἐπάθομεν πάθεα μέλεα πρὸς θεῶν. 
1181	οἱ παῖδες οἵδε τίνες, ἐφʼ οἷς δακρυρροεῖς; 
1182	ἔτεκε μέν νιν οὑμὸς ἶνις τάλας, 
1183	τεκόμενος δʼ ἔκανε, φόνιον αἷμα τλάς. 
1184	εὔφημα φώνει. 
1185	βουλομένοισιν ἐπαγγέλλῃ. 
1186	ὦ δεινὰ λέξας. 
1187	οἰχόμεθʼ οἰχόμεθα πτανοί.
1188	τί φῄς; τί δράσας; 
1189	μαινομένῳ πιτύλῳ πλαγχθεὶς 
1190	ἑκατογκεφάλου τε βαφαῖς ὕδρας. 
1191	Ἥρας ὅδʼ ἁγών· τίς δʼ ὅδʼ οὑν νεκροῖς, γέρον; 
1192	ἐμὸς ἐμὸς ὅδε γόνος ὁ πολύπονος, ὃς ἐπὶ 
1193	δόρυ γιγαντοφόνον ἦλθεν σὺν θεοῖ- 
1194	σι Φλεγραῖον ἐς πεδίον ἀσπιστάς. 
1195	φεῦ φεῦ· τίς ἀνδρῶν ὧδε δυσδαίμων ἔφυ; 
1196	οὐκ ἂν εἰδείης ἕτερον 
1197	πολυμοχθότερον πολυπλαγκτότερόν 
1197a	τε θνατῶν. 
1198	τί γὰρ πέπλοισιν ἄθλιον κρύπτει κάρα; 
1199	αἰδόμενος τὸ σὸν ὄμμα 
1200	καὶ φιλίαν ὁμόφυλον 
1201	αἷμά τε παιδοφόνον. 
1202	ἀλλʼ, εἰ συναλγῶν γʼ ἦλθον, ἐκκάλυπτέ νιν. 
1204	ὦ τέκνον· πάρες ἀπʼ ὀμμάτων 
1205	πέπλον, ἀπόδικε, ῥέθος ἀελίῳ δεῖξον. 
1206	βάρος ἀντίπαλον, δακρύοις συναμιλλαταί, 
1207	ἱκετεύομεν ἀμφὶ γενειάδα καὶ 
1209	γόνυ καὶ χέρα σὰν προπίτνων, πολιόν τε 
1210	δάκρυον ἐκβάλλων· ἰὼ παῖ, κατά- 
1211	σχεθε λέοντος ἀγρίου θυμόν, ὡς 
1212	βρόμον ἐπὶ φόνιον ἀνόσιον ἐξάγῃ, 
1213	κακὰ θέλων κακοῖς συνάψαι, τέκνον. 
1214	εἶἑν· σὲ τὸν θάσσοντα δυστήνους ἕδρας 
1215	αὐδῶ, φίλοισιν ὄμμα δεικνύναι τὸ σόν. 
1216	οὐδεὶς σκότος γὰρ ὧδʼ ἔχει μέλαν νέφος, 
1217	ὅστις κακῶν σῶν συμφορὰν κρύψειεν ἄν. 
1218	τί μοι προσείων χεῖρα σημαίνεις φόνον; 
1219	ὡς μὴ μύσος με σῶν βάλῃ προσφθεγμάτων; 
1220	οὐδὲν μέλει μοι σύν γε σοὶ πράσσειν κακῶς· 
1221	καὶ γάρ ποτʼ εὐτύχησα. ἐκεῖσʼ ἀνοιστέον, 
1222	ὅτʼ ἐξέσῳσάς μʼ ἐς φάος νεκρῶν πάρα. 
1223	χάριν δὲ γηράσκουσαν ἐχθαίρω φίλων, 
1224	καὶ τῶν καλῶν μὲν ὅστις ἀπολαύειν θέλει, 
1225	συμπλεῖν δὲ τοῖς φίλοισι δυστυχοῦσιν οὔ. 
1226	ἀνίστασʼ, ἐκκάλυψον ἄθλιον κάρα, 
1227	βλέψον πρὸς ἡμᾶς. ὅστις εὐγενὴς βροτῶν, 
1228	φέρει τά γʼ ἐκ θεῶν πτώματʼ οὐδʼ ἀναίνεται. 
1229	Θησεῦ, δέδορκας τόνδʼ ἀγῶνʼ ἐμῶν τέκνων; 
1230	ἤκουσα, καὶ βλέποντι σημαίνεις κακά. 
1231	τί δῆτά μου κρᾶτʼ ἀνεκάλυψας ἡλίῳ; 
1232	τί δʼ; οὐ μιαίνεις θνητὸς ὢν τὰ τῶν θεῶν. 
1233	φεῦγʼ, ὦ ταλαίπωρʼ, ἀνόσιον μίασμʼ ἐμόν. 
1234	οὐδεὶς ἀλάστωρ τοῖς φίλοις ἐκ τῶν φίλων. 
1235	ἐπῄνεσʼ· εὖ δράσας δέ σʼ οὐκ ἀναίνομαι. 
1236	ἐγὼ δὲ πάσχων εὖ τότʼ οἰκτίρω σε νῦν. 
1237	οἰκτρὸς γάρ εἰμι τἄμʼ ἀποκτείνας τέκνα. 
1238	κλαίω χάριν σὴν ἐφʼ ἑτέραισι συμφοραῖς. 
1239	ηὗρες δέ γʼ ἄλλους ἐν κακοῖσι μείζοσιν; 
1240	ἅπτῃ κάτωθεν οὐρανοῦ δυσπραξίᾳ. 
1241	τοιγὰρ παρεσκευάσμεθʼ ὥστε κατθανεῖν. 
1242	δοκεῖς ἀπειλῶν σῶν μέλειν τι δαίμοσιν; 
1243	αὔθαδες ὁ θεός, πρὸς δὲ τοὺς θεοὺς ἐγώ. 
1244	ἴσχε στόμʼ, ὡς μὴ μέγα λέγων μεῖζον πάθῃς. 
1245	γέμω κακῶν δή, κοὐκέτʼ ἔσθʼ ὅπῃ τεθῇ. 
1246	δράσεις δὲ δὴ τί; ποῖ φέρῃ θυμούμενος; 
1247	θανών, ὅθενπερ ἦλθον, εἶμι γῆς ὕπο. 
1248	εἴρηκας ἐπιτυχόντος ἀνθρώπου λόγους. 
1249	σὺ δʼ ἐκτὸς ὤν γε συμφορᾶς με νουθετεῖς. 
1250	ὁ πολλὰ δὴ τλὰς Ἡρακλῆς λέγει τάδε; 
1251	οὐκ οὖν τοσαῦτά γʼ, εἰ μέτρῳ μοχθητέον. 
1252	εὐεργέτης βροτοῖσι καὶ μέγας φίλος; 
1253	οἱ δʼ οὐδὲν ὠφελοῦσί μʼ, ἀλλʼ Ἥρα κρατεῖ. 
1254	οὐκ ἄν σʼ ἀνάσχοιθʼ Ἑλλὰς ἀμαθίᾳ θανεῖν. 
1255	ἄκουε δή νυν, ὡς ἁμιλληθῶ λόγοις 
1256	πρὸς νουθετήσεις σάς· ἀναπτύξω δέ σοι 
1257	ἀβίωτον ἡμῖν νῦν τε καὶ πάροιθεν ὄν. 
1258	πρῶτον μὲν ἐκ τοῦδʼ ἐγενόμην, ὅστις κτανὼν 
1259	μητρὸς γεραιὸν πατέρα προστρόπαιος ὢν 
1260	ἔγημε τὴν τεκοῦσαν Ἀλκμήνην ἐμέ. 
1261	ὅταν δὲ κρηπὶς μὴ καταβληθῇ γένους 
1262	ὀρθῶς, ἀνάγκη δυστυχεῖν τοὺς ἐκγόνους. 
1263	Ζεὺς δʼ — ὅστις ὁ Ζεύς — πολέμιόν μʼ ἐγείνατο 
1264	Ἥρᾳ — σὺ μέντοι μηδὲν ἀχθεσθῇς, γέρον· 
1265	πατέρα γὰρ ἀντὶ Ζηνὸς ἡγοῦμαι σὲ ἐγώ· 
1266	ἔτʼ ἐν γάλακτί τʼ ὄντι γοργωποὺς ὄφεις 
1267	ἐπεισέφρησε σπαργάνοισι τοῖς ἐμοῖς 
1268	ἡ τοῦ Διὸς σύλλεκτρος, ὡς ὀλοίμεθα. 
1269	ἐπεὶ δὲ σαρκὸς περιβόλαιʼ ἐκτησάμην 
1270	ἡβῶντα, μόχθους οὓς ἔτλην τί δεῖ λέγειν; 
1271	ποίους ποτʼ ἢ λέοντας ἢ τρισωμάτους 
1272	Τυφῶνας ἢ Γίγαντας ἢ τετρασκελῆ 
1273	κενταυροπληθῆ πόλεμον οὐκ ἐξήνυσα; 
1274	τήν τʼ ἀμφίκρανον καὶ παλιμβλαστῆ κύνα 
1275	ὕδραν φονεύσας μυρίων τʼ ἄλλων πόνων 
1276	διῆλθον ἀγέλας κἀς νεκροὺς ἀφικόμην, 
1277	Ἅιδου πυλωρὸν κύνα τρίκρανον ἐς φάος 
1278	ὅπως πορεύσαιμʼ ἐντολαῖς Εὐρυσθέως. 
1279	τὸν λοίσθιον δὲ τόνδʼ ἔτλην τάλας πόνον, 
1280	παιδοκτονήσας δῶμα θριγκῶσαι κακοῖς. 
1281	ἥκω δʼ ἀνάγκης ἐς τόδʼ· οὔτʼ ἐμαῖς φίλαις 
1282	Θήβαις ἐνοικεῖν ὅσιον· ἢν δὲ καὶ μένω, 
1283	ἐς ποῖον ἱερὸν ἢ πανήγυριν φίλων 
1284	εἶμʼ; οὐ γὰρ ἄτας εὐπροσηγόρους ἔχω. 
1285	ἀλλʼ Ἄργος ἔλθω; πῶς, ἐπεὶ φεύγω πάτραν; 
1286	φέρʼ ἀλλʼ ἐς ἄλλην δή τινʼ ὁρμήσω πόλιν; 
1287	κἄπειθʼ ὑποβλεπώμεθʼ ὡς ἐγνωσμένοι, 
1288	γλώσσης πικροῖς κέντροισι κλῃδουχούμενοι· 
1289	Οὐχ οὗτος ὁ Διός, ὃς τέκνʼ ἔκτεινέν ποτε 
1290	δάμαρτά τʼ; οὐ γῆς τῆσδʼ ἀποφθαρήσεται; 
1291	κεκλημένῳ δὲ φωτὶ μακαρίῳ ποτὲ 
1292	αἱ μεταβολαὶ λυπηρόν· ᾧ δʼ ἀεὶ κακῶς 
1293	ἔστʼ, οὐδὲν ἀλγεῖ συγγενῶς δύστηνος ὤν. 
1294	ἐς τοῦτο δʼ ἥξειν συμφορᾶς οἶμαί ποτε· 
1295	φωνὴν γὰρ ἥσει χθὼν ἀπεννέπουσά με 
1296	μὴ θιγγάνειν γῆς καὶ θάλασσα μὴ περᾶν 
1297	πηγαί τε ποταμῶν, καὶ τὸν ἁρματήλατον 
1298	Ἰξίονʼ ἐν δεσμοῖσιν ἐκμιμήσομαι. 
1299	καὶ ταῦτʼ ἄριστα μηδένʼ Ἑλλήνων μʼ ὁρᾶν, 
1300	ἐν οἷσιν εὐτυχοῦντες ἦμεν ὄλβιοι. 
1301	τί δῆτά με ζῆν δεῖ; τί κέρδος ἕξομεν 
1302	βίον γʼ ἀχρεῖον ἀνόσιον κεκτημένοι; 
1303	χορευέτω δὴ Ζηνὸς ἡ κλεινὴ δάμαρ 
1304	κρόουσʼ Ὀλυμπίου Ζηνὸς ἀρβύλῃ πόδα. 
1305	ἔπραξε γὰρ βούλησιν ἣν ἐβούλετο, 
1306	ἄνδρʼ Ἑλλάδος τὸν πρῶτον αὐτοῖσιν βάθροις 
1307	ἄνω κάτω στρέψασα. — τοιαύτῃ θεῷ 
1308	τίς ἂν προσεύχοιθʼ; ἣ γυναικὸς οὕνεκα 
1309	λέκτρων φθονοῦσα Ζηνὶ τοὺς εὐεργέτας 
1310	Ἑλλάδος ἀπώλεσʼ οὐδὲν ὄντας αἰτίους. 
1311	οὐκ ἔστιν ἄλλου δαιμόνων ἀγὼν ὅδε 
1312	ἢ τῆς Διὸς δάμαρτος· εὖ τόδʼ αἰσθάνῃ. 
1313	
1313a	παραινέσαιμʼ ἂν μᾶλλον ἢ πάσχειν κακῶς. 
1314	οὐδεὶς δὲ θνητῶν ταῖς τύχαις ἀκήρατος, 
1315	οὐ θεῶν, ἀοιδῶν εἴπερ οὐ ψευδεῖς λόγοι. 
1316	οὐ λέκτρʼ ἐν ἀλλήλοισιν, ὧν οὐδεὶς νόμος, 
1317	συνῆψαν; οὐ δεσμοῖσι διὰ τυραννίδας 
1318	πατέρας ἐκηλίδωσαν; ἀλλʼ οἰκοῦσʼ ὅμως 
1319	Ὄλυμπον ἠνέσχοντό θʼ ἡμαρτηκότες. 
1320	καίτοι τί φήσεις, εἰ σὺ μὲν θνητὸς γεγὼς 
1321	φέρεις ὑπέρφευ τὰς τύχας, θεοὶ δὲ μή; 
1322	Θήβας μὲν οὖν ἔκλειπε τοῦ νόμου χάριν, 
1323	ἕπου δʼ ἅμʼ ἡμῖν πρὸς πόλισμα Παλλάδος. 
1324	ἐκεῖ χέρας σὰς ἁγνίσας μιάσματος, 
1325	δόμους τε δώσω χρημάτων τʼ ἐμῶν μέρος. 
1326	ἃ δʼ ἐκ πολιτῶν δῶρʼ ἔχω σώσας κόρους 
1327	δὶς ἑπτά, ταῦρον Κνώσιον κατακτανών, 
1328	σοὶ ταῦτα δώσω. πανταχοῦ δέ μοι χθονὸς 
1329	τεμένη δέδασται· ταῦτʼ ἐπωνομασμένα 
1330	σέθεν τὸ λοιπὸν ἐκ βροτῶν κεκλήσεται 
1331	ζῶντος· θανόντα δʼ, εὖτʼ ἂν εἰς Ἅιδου μόλῃς, 
1332	θυσίαισι λαΐνοισί τʼ ἐξογκώμασι 
1333	τίμιον ἀνάξει πᾶσʼ Ἀθηναίων πόλις. 
1334	καλὸς γὰρ ἀστοῖς στέφανος Ἑλλήνων ὕπο 
1335	ἄνδρʼ ἐσθλὸν ὠφελοῦντας εὐκλείας τυχεῖν. 
1336	κἀγὼ χάριν σοι τῆς ἐμῆς σωτηρίας 
1337	τήνδʼ ἀντιδώσω· νῦν γὰρ εἶ χρεῖος φίλων. 
1338	θεοὶ δʼ ὅταν τιμῶσιν, οὐδὲν δεῖ φίλων· 
1339	ἅλις γὰρ ὁ θεὸς ὠφελῶν, ὅταν θέλῃ. 
1340	οἴμοι· πάρεργα μὲν τάδʼ ἔστʼ ἐμῶν κακῶν, 
1341	ἐγὼ δὲ τοὺς θεοὺς οὔτε λέκτρʼ ἃ μὴ θέμις 
1342	στέργειν νομίζω, δεσμά τʼ ἐξάπτειν χεροῖν 
1343	οὔτʼ ἠξίωσα πώποτʼ οὔτε πείσομαι, 
1344	οὐδʼ ἄλλον ἄλλου δεσπότην πεφυκέναι. 
1345	δεῖται γὰρ ὁ θεός, εἴπερ ἔστʼ ὀρθῶς θεός, 
1346	οὐδενός· ἀοιδῶν οἵδε δύστηνοι λόγοι. 
1347	ἐσκεψάμην δὲ καίπερ ἐν κακοῖσιν ὤν, 
1348	μὴ δειλίαν ὄφλω τινʼ ἐκλιπὼν φάος· 
1349	ταῖς συμφοραῖς γὰρ ὅστις οὐχ ὑφίσταται, 
1350	οὐδʼ ἀνδρὸς ἂν δύναιθʼ ὑποστῆναι βέλος. 
1351	ἐγκαρτερήσω βίοτον· εἶμι δʼ ἐς πόλιν 
1352	τὴν σήν, χάριν τε μυρίων δώρων ἔχω. 
1353	ἀτὰρ πόνων δὴ μυρίων ἐγευσάμην· 
1354	ὧν οὔτʼ ἀπεῖπον οὐδένʼ οὔτʼ ἀπʼ ὀμμάτων 
1355	ἔσταξα πηγάς, οὐδʼ ἂν ᾠόμην ποτὲ 
1356	ἐς τοῦθʼ ἱκέσθαι, δάκρυʼ ἀπʼ ὀμμάτων βαλεῖν· 
1357	νῦν δʼ, ὡς ἔοικε, τῇ τύχῃ δουλευτέον. 
1358	εἶἑν· γεραιέ, τὰς ἐμὰς φυγὰς ὁρᾷς, 
1359	ὁρᾷς δὲ παίδων ὄντα μʼ αὐθέντην ἐμῶν· 
1360	δὸς τούσδε τύμβῳ καὶ περίστειλον νεκροὺς 
1361	δακρύοισι τιμῶν — ἐμὲ γὰρ οὐκ ἐᾷ νόμος — 
1362	πρὸς στέρνʼ ἐρείσας μητρὶ δούς τʼ ἐς ἀγκάλας, 
1363	κοινωνίαν δύστηνον, ἣν ἐγὼ τάλας 
1364	διώλεσʼ ἄκων. γῇ δʼ ἐπὴν κρύψῃς νεκρούς, 
1365	οἴκει πόλιν τήνδʼ, ἀθλίως μέν, ἀλλʼ ὅμως 
1366	ψυχὴν βιάζου τἀμὰ συμφέρειν κακά. 
1367	ὦ τέκνʼ, ὁ φύσας καὶ τεκὼν ὑμᾶς πατὴρ 
1368	ἀπώλεσʼ, οὐδʼ ὤνασθε τῶν ἐμῶν καλῶν, 
1369	ἁγὼ παρεσκεύαζον ἐκμοχθῶν βίᾳ 
1370	εὔκλειαν ὑμῖν, πατρὸς ἀπόλαυσιν καλήν. 
1371	σέ τʼ οὐχ ὁμοίως, ὦ τάλαινʼ, ἀπώλεσα 
1372	ὥσπερ σὺ τἀμὰ λέκτρʼ ἔσῳζες ἀσφαλῶς, 
1373	μακρὰς διαντλοῦσʼ ἐν δόμοις οἰκουρίας. 
1374	οἴμοι δάμαρτος καὶ τέκνων, οἴμοι δʼ ἐμοῦ, 
1375	ὡς ἀθλίως πέπραγα κἀποζεύγνυμαι 
1376	τέκνων γυναικός τʼ· ὦ λυγραὶ φιλημάτων 
1377	τέρψεις, λυγραὶ δὲ τῶνδʼ ὅπλων κοινωνίαι. 
1378	ἀμηχανῶ γὰρ πότερʼ ἔχω τάδʼ ἢ μεθῶ, 
1379	ἃ πλευρὰ τἀμὰ προσπίτνοντʼ ἐρεῖ τάδε· 
1380	Ἡμῖν τέκνʼ εἷλες καὶ δάμαρθʼ· ἡμᾶς ἔχεις 
1381	παιδοκτόνους σούς. εἶτʼ ἐγὼ τάδʼ ὠλέναις 
1382	οἴσω; τί φάσκων; ἀλλὰ γυμνωθεὶς ὅπλων, 
1383	ξὺν οἷς τὰ κάλλιστʼ ἐξέπραξʼ ἐν Ἑλλάδι, 
1384	ἐχθροῖς ἐμαυτὸν ὑποβαλὼν αἰσχρῶς θάνω; 
1385	οὐ λειπτέον τάδʼ, ἀθλίως δὲ σῳστέον. 
1386	ἕν μοί τι, Θησεῦ, σύγκαμʼ· ἀθλίου κυνὸς 
1387	κόμιστρʼ ἐς Ἄργος συγκατάστησον μολών, 
1388	λύπῃ τι παίδων μὴ πάθω μονούμενος. 
1389	ὦ γαῖα Κάδμου πᾶς τε Θηβαῖος λεώς, 
1390	κείρασθε, συμπενθήσατʼ, ἔλθετʼ ἐς τάφον 
1391	παίδων· ἅπαντας δʼ ἑνὶ λόγῳ πενθήσετε 
1392	νεκρούς τε κἀμέ· πάντες ἐξολώλαμεν 
1393	Ἥρας μιᾷ πληγέντες ἄθλιοι τύχῃ. 
1394	ἀνίστασʼ, ὦ δύστηνε· δακρύων δʼ ἅλις. 
1395	οὐκ ἂν δυναίμην· ἄρθρα γὰρ πέπηγέ μου. 
1396	καὶ τοὺς σθένοντας γὰρ καθαιροῦσιν τύχαι. 
1397	φεῦ·
1397a	αὐτοῦ γενοίμην πέτρος ἀμνήμων κακῶν. 
1398	παῦσαι· δίδου δὲ χεῖρʼ ὑπηρέτῃ φίλῳ. 
1399	ἀλλʼ αἷμα μὴ σοῖς ἐξομόρξωμαι πέπλοις. 
1400	ἔκμασσε, φείδου μηδέν· οὐκ ἀναίνομαι. 
1401	παίδων στερηθεὶς παῖδʼ ὅπως ἔχω σʼ ἐμόν. 
1402	δίδου δέρῃ σὴν χεῖρʼ, ὁδηγήσω δʼ ἐγώ. 
1403	ζεῦγός γε φίλιον· ἅτερος δὲ δυστυχής. 
1404	ὦ πρέσβυ, τοιόνδʼ ἄνδρα χρὴ κτᾶσθαι φίλον. 
1405	ἡ γὰρ τεκοῦσα τόνδε πατρὶς εὔτεκνος. 
1406	Θησεῦ, πάλιν με στρέψον, ὡς ἴδω τέκνα. 
1407	ὡς δὴ τί; φίλτρον τοῦτʼ ἔχων ῥᾴων ἔσῃ; 
1408	ποθῶ· πατρός τε στέρνα προσθέσθαι θέλω. 
1409	ἰδοὺ τάδʼ, ὦ παῖ· τἀμὰ γὰρ σπεύδεις φίλα. 
1410	οὕτως πόνων σῶν οὐκέτι μνήμην ἔχεις; 
1411	ἅπαντʼ ἐλάσσω κεῖνα τῶνδʼ ἔτλην κακά. 
1412	εἴ σʼ ὄψεταί τις θῆλυν ὄντʼ, οὐκ αἰνέσει. 
1413	ζῶ σοι ταπεινός; ἀλλὰ πρόσθεν οὐ δοκῶ. 
1414	ἄγαν γʼ· ὁ κλεινὸς Ἡρακλῆς οὐκ εἶ νοσῶν. 
1415	σὺ ποῖος ἦσθα νέρθεν ἐν κακοῖσιν ὤν; 
1416	ὡς ἐς τὸ λῆμα παντὸς ἦν ἥσσων ἀνήρ. 
1417	πῶς οὖν ἔτʼ εἴπης ὅτι συνέσταλμαι κακοῖς; 
1418	 πρόβαινε. 
1418b	χαῖρʼ, ὦ πρέσβυ.
1418c	καὶ σύ μοι, τέκνον. 
1419	θάφθʼ ὥσπερ εἶπον παῖδας.
1419b	ἐμὲ δὲ τίς, τέκνον; 
1420	ἐγώ.
1420b	πότʼ ἐλθών;
1420c	ἡνίκʼ ἂν θάψῃς τέκνα. 
1421	πῶς;
1421b	εἰς Ἀθήνας πέμψομαι Θηβῶν ἄπο. 
1422	ἀλλʼ ἐσκόμιζε τέκνα δυσκόμιστα γῇ· 
1423	ἡμεῖς δʼ ἀναλώσαντες αἰσχύναις δόμον, 
1424	Θησεῖ πανώλεις ἑψόμεσθʼ ἐφολκίδες. 
1425	ὅστις δὲ πλοῦτον ἢ σθένος μᾶλλον φίλων 
1426	ἀγαθῶν πεπᾶσθαι βούλεται, κακῶς φρονεῖ. 
1427	στείχομεν οἰκτροὶ καὶ πολύκλαυτοι, 
1428	τὰ μέγιστα φίλων ὀλέσαντες. 
