0	
1	Ἥκω λιπὼν Αἴγαιον ἁλμυρὸν βάθος
2	πόντου Ποσειδῶν, ἔνθα Νηρῄδων χοροὶ
3	κάλλιστον ἴχνος ἐξελίσσουσιν ποδός.
4	ἐξ οὗ γὰρ ἀμφὶ τήνδε Τρωικὴν χθόνα
5	Φοῖβός τε κἀγὼ λαΐνους πύργους πέριξ
6	ὀρθοῖσιν ἔθεμεν κανόσιν, οὔποτʼ ἐκ φρενῶν
7	εὔνοιʼ ἀπέστη τῶν ἐμῶν Φρυγῶν πόλει·
8	ἣ νῦν καπνοῦται καὶ πρὸς Ἀργείου δορὸς
9	ὄλωλε πορθηθεῖσʼ· ὁ γὰρ Παρνάσιος
10	Φωκεὺς Ἐπειός, μηχαναῖσι Παλλάδος
11	ἐγκύμονʼ ἵππον τευχέων ξυναρμόσας,
12	πύργων ἔπεμψεν ἐντὸς ὀλέθριον βρέτας·
13	ὅθεν πρὸς ἀνδρῶν ὑστέρων κεκλήσεται
14	Δούρειος Ἵππος, κρυπτὸν ἀμπισχὼν δόρυ.
15	ἔρημα δʼ ἄλση καὶ θεῶν ἀνάκτορα
16	φόνῳ καταρρεῖ· πρὸς δὲ κρηπίδων βάθροις
17	πέπτωκε Πρίαμος Ζηνὸς ἑρκείου θανών.
18	πολὺς δὲ χρυσὸς Φρύγιά τε σκυλεύματα
19	πρὸς ναῦς Ἀχαιῶν πέμπεται· μένουσι δὲ
20	πρύμνηθεν οὖρον, ὡς δεκασπόρῳ χρόνῳ
21	ἀλόχους τε καὶ τέκνʼ εἰσίδωσιν ἄσμενοι,
22	οἳ τήνδʼ ἐπεστράτευσαν Ἕλληνες πόλιν.
23	ἐγὼ δέ — νικῶμαι γὰρ Ἀργείας θεοῦ
24	Ἥρας Ἀθάνας θʼ, αἳ συνεξεῖλον Φρύγας — 
25	λείπω τὸ κλεινὸν Ἴλιον βωμούς τʼ ἐμούς·
26	ἐρημία γὰρ πόλιν ὅταν λάβῃ κακή,
27	νοσεῖ τὰ τῶν θεῶν οὐδὲ τιμᾶσθαι θέλει.
28	πολλοῖς δὲ κωκυτοῖσιν αἰχμαλωτίδων
29	βοᾷ Σκάμανδρος δεσπότας κληρουμένων.
30	καὶ τὰς μὲν Ἀρκάς, τὰς δὲ Θεσσαλὸς λεὼς
31	εἴληχʼ Ἀθηναίων τε Θησεῖδαι πρόμοι.
32	ὅσαι δʼ ἄκληροι Τρῳάδων, ὑπὸ στέγαις
33	ταῖσδʼ εἰσί, τοῖς πρώτοισιν ἐξῃρημέναι
34	στρατοῦ, σὺν αὐταῖς δʼ ἡ Λάκαινα Τυνδαρὶς
35	Ἑλένη, νομισθεῖσʼ αἰχμάλωτος ἐνδίκως.
36	τὴν δʼ ἀθλίαν τήνδʼ εἴ τις εἰσορᾶν θέλει,
37	πάρεστιν, Ἑκάβην κειμένην πυλῶν πάρος,
38	δάκρυα χέουσαν πολλὰ καὶ πολλῶν ὕπερ·
39	ᾗ παῖς μὲν ἀμφὶ μνῆμʼ Ἀχιλλείου τάφου
40	λάθρα τέθνηκε τλημόνως Πολυξένη·
41	φροῦδος δὲ Πρίαμος καὶ τέκνʼ· ἣν δὲ παρθένον
42	μεθῆκʼ Ἀπόλλων δρομάδα Κασάνδραν ἄναξ,
43	τὸ τοῦ θεοῦ τε παραλιπὼν τό τʼ εὐσεβὲς
44	γαμεῖ βιαίως σκότιον Ἀγαμέμνων λέχος.
45	ἀλλʼ, ὦ ποτʼ εὐτυχοῦσα, χαῖρέ μοι, πόλις
46	ξεστόν τε πύργωμʼ· εἴ σε μὴ διώλεσεν
47	Παλλὰς Διὸς παῖς, ἦσθʼ ἂν ἐν βάθροις ἔτι.
48	ἔξεστι τὸν γένει μὲν ἄγχιστον πατρὸς
49	μέγαν τε δαίμονʼ ἐν θεοῖς τε τίμιον,
50	λύσασαν ἔχθραν τὴν πάρος, προσεννέπειν;
51	ἔξεστιν· αἱ γὰρ συγγενεῖς ὁμιλίαι,
52	ἄνασσʼ Ἀθάνα, φίλτρον οὐ σμικρὸν φρενῶν.
53	ἐπῄνεσʼ ὀργὰς ἠπίους· φέρω δὲ σοὶ
54	κοινοὺς ἐμαυτῇ τʼ ἐς μέσον λόγους, ἄναξ.
55	μῶν ἐκ θεῶν του καινὸν ἀγγελεῖς ἔπος,
56	ἢ Ζηνὸς ἢ καὶ δαιμόνων τινὸς πάρα;
57	οὔκ, ἀλλὰ Τροίας οὕνεκʼ, ἔνθα βαίνομεν,
58	πρὸς σὴν ἀφῖγμαι δύναμιν, ὡς κοινὴν λάβω.
59	ἦ πού νιν, ἔχθραν τὴν πρὶν ἐκβαλοῦσα, νῦν
60	ἐς οἶκτον ἦλθες πυρὶ κατῃθαλωμένης;
61	ἐκεῖσε πρῶτʼ ἄνελθε· κοινώσῃ λόγους
62	καὶ συνθελήσεις ἃν ἐγὼ πρᾶξαι θέλω;
63	μάλιστʼ· ἀτὰρ δὴ καὶ τὸ σὸν θέλω μαθεῖν·
64	πότερον Ἀχαιῶν ἦλθες οὕνεκʼ ἢ Φρυγῶν;
65	τοὺς μὲν πρὶν ἐχθροὺς Τρῶας εὐφρᾶναι θέλω,
66	στρατῷ δʼ Ἀχαιῶν νόστον ἐμβαλεῖν πικρόν.
67	τί δʼ ὧδε πηδᾷς ἄλλοτʼ εἰς ἄλλους τρόπους
68	μισεῖς τε λίαν καὶ φιλεῖς ὃν ἂν τύχῃς;
69	οὐκ οἶσθʼ ὑβρισθεῖσάν με καὶ ναοὺς ἐμούς;
70	οἶδʼ, ἡνίκʼ Αἴας εἷλκε Κασάνδραν βίᾳ.
71	κοὐδέν γʼ Ἀχαιῶν ἔπαθεν οὐδʼ ἤκουσʼ ὕπο.
72	καὶ μὴν ἔπερσάν γʼ Ἴλιον τῷ σῷ σθένει.
73	τοιγάρ σφε σὺν σοὶ βούλομαι δρᾶσαι κακῶς.
74	ἕτοιμʼ ἃ βούλῃ τἀπʼ ἐμοῦ. δράσεις δὲ τί;
75	δύσνοστον αὐτοῖς νόστον ἐμβαλεῖν θέλω.
76	ἐν γῇ μενόντων ἢ καθʼ ἁλμυρὰν ἅλα;
77	ὅταν πρὸς οἴκους ναυστολῶσʼ ἀπʼ Ἰλίου.
78	καὶ Ζεὺς μὲν ὄμβρον καὶ χάλαζαν ἄσπετον
79	πέμψει, δνοφώδη τʼ αἰθέρος φυσήματα·
80	ἐμοὶ δὲ δώσειν φησὶ πῦρ κεραύνιον,
81	βάλλειν Ἀχαιοὺς ναῦς τε πιμπράναι πυρί.
82	σὺ δʼ αὖ, τὸ σόν, παράσχες Αἴγαιον πόρον
83	τρικυμίαις βρέμοντα καὶ δίναις ἁλός,
84	πλῆσον δὲ νεκρῶν κοῖλον Εὐβοίας μυχόν,
85	ὡς ἂν τὸ λοιπὸν τἄμʼ ἀνάκτορʼ εὐσεβεῖν
86	εἰδῶσʼ Ἀχαιοί, θεούς τε τοὺς ἄλλους σέβειν.
87	ἔσται τάδʼ· ἡ χάρις γὰρ οὐ μακρῶν λόγων
88	δεῖται· ταράξω πέλαγος Αἰγαίας ἁλός.
89	ἀκταὶ δὲ Μυκόνου Δήλιοί τε χοιράδες
90	Σκῦρός τε Λῆμνός θʼ αἱ Καφήρειοί τʼ ἄκραι
91	πολλῶν θανόντων σώμαθʼ ἕξουσιν νεκρῶν.
92	ἀλλʼ ἕρπʼ Ὄλυμπον καὶ κεραυνίους βολὰς
93	λαβοῦσα πατρὸς ἐκ χερῶν καραδόκει,
94	ὅταν στράτευμʼ Ἀργεῖον ἐξιῇ κάλως.
95	μῶρος δὲ θνητῶν ὅστις ἐκπορθεῖ πόλεις,
96	ναούς τε τύμβους θʼ, ἱερὰ τῶν κεκμηκότων,
97	ἐρημίᾳ δοὺς αὐτὸς ὤλεθʼ ὕστερον.
98	ἄνα, δύσδαιμον, πεδόθεν κεφαλή·
99	ἐπάειρε δέρην· οὐκέτι Τροία
100	τάδε καὶ βασιλῆς ἐσμεν Τροίας.
101	μεταβαλλομένου δαίμονος ἀνέχου.
102	πλεῖ κατὰ πορθμόν, πλεῖ κατὰ δαίμονα,
103	μηδὲ προσίστω πρῷραν βιότου
104	πρὸς κῦμα πλέουσα τύχαισιν.
105	αἰαῖ αἰαῖ.
106	τί γὰρ οὐ πάρα μοι μελέᾳ στενάχειν,
107	ᾗ πατρὶς ἔρρει καὶ τέκνα καὶ πόσις;
108	ὦ πολὺς ὄγκος συστελλόμενος
109	προγόνων, ὡς οὐδὲν ἄρʼ ἦσθα.
110	τί με χρὴ σιγᾶν; τί δὲ μὴ σιγᾶν;
111	τί δὲ θρηνῆσαι;
112	δύστηνος ἐγὼ τῆς βαρυδαίμονος
113	ἄρθρων κλίσεως, ὡς διάκειμαι,
114	νῶτʼ ἐν στερροῖς λέκτροισι ταθεῖσʼ.
115	οἴμοι κεφαλῆς, οἴμοι κροτάφων
116	πλευρῶν θʼ, ὥς μοι πόθος εἱλίξαι
117	καὶ διαδοῦναι νῶτον ἄκανθάν τʼ
118	εἰς ἀμφοτέρους τοίχους, μελέων
119	ἐπὶ τοὺς αἰεὶ δακρύων ἐλέγους.
120	μοῦσα δὲ χαὕτη τοῖς δυστήνοις
121	ἄτας κελαδεῖν ἀχορεύτους.
122	πρῷραι ναῶν, ὠκείαις
123	Ἴλιον ἱερὰν αἳ κώπαις
124	διʼ ἅλα πορφυροειδέα καὶ
125	λιμένας Ἑλλάδος εὐόρμους
126	αὐλῶν παιᾶνι στυγνῷ
127	συρίγγων τʼ εὐφθόγγων φωνᾷ
128	βαίνουσαι πλεκτὰν Αἰγύπτου
129	παιδείαν ἐξηρτήσασθʼ,
130	αἰαῖ, Τροίας ἐν κόλποις
131	τὰν Μενελάου μετανισόμεναι
132	στυγνὰν ἄλοχον, Κάστορι λώβαν
133	τῷ τʼ Εὐρώτᾳ δυσκλείαν,
134	ἃ σφάζει μὲν
135	τὸν πεντήκοντʼ ἀροτῆρα τέκνων
136	Πρίαμον, ἐμέ τε μελέαν Ἑκάβαν
137	ἐς τάνδʼ ἐξώκειλʼ ἄταν.
138	ὤμοι, θάκους οἵους θάσσω,
139	σκηναῖς ἐφέδρους Ἀγαμεμνονίαις.
140	δούλα δʼ ἄγομαι
141	γραῦς ἐξ οἴκων πενθήρη
142	κρᾶτʼ ἐκπορθηθεῖσʼ οἰκτρῶς.
143	ἀλλʼ ὦ τῶν χαλκεγχέων Τρώων
144	ἄλοχοι μέλεαι,
144a	καὶ κοῦραι κοῦραι δύσνυμφοι,
145	τύφεται Ἴλιον, αἰάζωμεν.
146	μάτηρ δʼ ὡσεί τις πτανοῖς
147	ὄρνισιν, ὅπως ἐξάρξω ʼγὼ
148	κλαγγάν, μολπάν, οὐ τὰν αὐτὰν
149	οἵαν ποτὲ δὴ
150	σκήπτρῳ Πριάμου διερειδομένα
151	ποδὸς ἀρχεχόρου πληγαῖς Φρυγίους
152	εὐκόμποις ἐξῆρχον θεούς.
153	Ἑκάβη, τί θροεῖς; τί δὲ θωΰσσεις;
154	ποῖ λόγος ἥκει; διὰ γὰρ μελάθρων
155	ἄιον οἴκτους οὓς οἰκτίζῃ.
156	διὰ δὲ στέρνων φόβος ἄισσεν
157	Τρῳάσιν, αἳ τῶνδʼ οἴκων εἴσω
158	δουλείαν αἰάζουσιν.
159	ὦ τέκνʼ, Ἀργείων πρὸς ναῦς ἤδη 
160	κινεῖται κωπήρης χείρ;
161	οἲ ἐγώ, τί θέλουσʼ, ἦ πού μʼ ἤδη
162	ναυσθλώσουσιν πατρίας ἐκ γᾶς;
163	οὐκ οἶδʼ, εἰκάζω δʼ ἄταν.
164	ἰὼ ἰώ.
165	μέλεαι μόχθων ἐπακουσόμεναι
166	Τρῳάδες, ἔξω κομίζεσθʼ οἴκων·
167	στέλλουσʼ Ἀργεῖοι νόστον.
168	αἶ, αἶ.
169	μή νύν μοι τὰν
170	ἐκβακχεύουσαν Κασάνδραν,
172	αἰσχύναν Ἀργείοισιν,
171	πέμψητʼ ἔξω,
173	μαινάδʼ, ἐπʼ ἄλγει δʼ ἀλγυνθῶ.
173a	ἰώ.
174	Τροία Τροία δύστανʼ, ἔρρεις,
174a	δύστανοι δʼ οἵ σʼ ἐκλείποντες
175	καὶ ζῶντες καὶ δμαθέντες.
176	οἴμοι. τρομερὰ σκηνὰς ἔλιπον
177	τάσδʼ Ἀγαμέμνονος ἐπακουσομένα,
178	βασίλεια, σέθεν· μή με κτείνειν
179	δόξʼ Ἀργείων κεῖται μελέαν;
180	ἢ κατὰ πρύμνας ἤδη ναῦται
181	στέλλονται κινεῖν κώπας;
182	ὦ τέκνον, ὀρθρεύου σὰν ψυχάν.
183	ἐκπληχθεῖσʼ ἦλθον φρίκᾳ.
184	ἤδη τις ἔβα Δαναῶν κῆρυξ;
185	τῷ πρόσκειμαι δούλα τλάμων;
186	ἐγγύς που κεῖσαι κλήρου.
187	ἰὼ ἰώ.
187a	τίς μʼ Ἀργείων ἢ Φθιωτᾶν
188	ἢ νησαίαν μʼ ἄξει χώραν
189	δύστανον πόρσω Τροίας;
190	φεῦ φεῦ.
190a	τῷ δʼ ἁ τλάμων
191	ποῦ πᾷ γαίας δουλεύσω γραῦς,
192	ὡς κηφήν, ἁ δειλαία,
192a	νεκροῦ μορφά,
193	νεκύων ἀμενηνὸν ἄγαλμα,
194	αἰαῖ
194a	τὰν παρὰ προθύροις φυλακὰν κατέχουσʼ
195	ἢ παίδων θρέπτειρʼ, ἃ Τροίας
196	ἀρχαγοὺς εἶχον τιμάς;
197	αἰαῖ αἰαῖ, ποίοις δʼ οἴκτοις
198	τὰν σὰν λύμαν ἐξαιάζεις;
199	οὐκ Ἰδαίοις ἱστοῖς κερκίδα
200	δινεύουσʼ ἐξαλλάξω.
201	νέατον τεκέων σώματα λεύσσω,
202	νέατον 
202a	μόχθους ἕξω κρείσσους,
203	ἢ λέκτροις πλαθεῖσʼ Ἑλλάνων 
204	ʽἑ̓́ρροι νὺξ αὕτα καὶ δαίμων.ʼ
205	ἢ Πειρήνας ὑδρευσομένα
206	πρόσπολος οἰκτρὰ σεμνῶν ὑδάτων.
207	τὰν κλεινὰν εἴθʼ ἔλθοιμεν
208	Θησέως εὐδαίμονα χώραν.
210	μὴ γὰρ δὴ δίναν γʼ Εὐρώτα,
211	τὰν ἐχθίσταν θεράπναν Ἑλένας,
212	ἔνθʼ ἀντάσω Μενέλᾳ δούλα,
213	τῷ τᾶς Τροίας πορθητᾷ.
214	τὰν Πηνειοῦ σεμνὰν χώραν,
215	κρηπῖδʼ Οὐλύμπου καλλίσταν,
216	ὄλβῳ βρίθειν φάμαν ἤκουσʼ
217	εὐθαλεῖ τʼ εὐκαρπείᾳ·
218	τάδε δεύτερά μοι μετὰ τὰν ἱερὰν
219	Θησέως ζαθέαν ἐλθεῖν χώραν.
220	καὶ τὰν Αἰτναίαν Ἡφαίστου
221	Φοινίκας ἀντήρη χώραν,
222	Σικελῶν ὀρέων ματέρʼ, ἀκούω
223	καρύσσεσθαι στεφάνοις ἀρετᾶς.
224	τάν τʼ ἀγχιστεύουσαν γᾶν
225	Ἰονίῳ ναύται πόντῳ,
226	ἃν ὑγραίνει καλλιστεύων
227	ὁ ξανθὰν χαίταν πυρσαίνων
228	Κρᾶθις ζαθέαις πηγαῖσι τρέφων
229	εὔανδρόν τʼ ὀλβίζων γᾶν.
230	καὶ μὴν Δαναῶν ὅδʼ ἀπὸ στρατιᾶς
231	κῆρυξ, νεοχμῶν μύθων ταμίας,
232	στείχει ταχύπουν ἴχνος ἐξανύων.
233	τί φέρει; τί λέγει; δοῦλαι γὰρ δὴ
234	Δωρίδος ἐσμὲν χθονὸς ἤδη.
235	Ἑκάβη, πυκνὰς γὰρ οἶσθά μʼ ἐς Τροίαν ὁδοὺς
236	ἐλθόντα κήρυκʼ ἐξ Ἀχαιικοῦ στρατοῦ,
237	ἐγνωσμένος δὲ καὶ πάροιθέ σοι, γύναι,
238	Ταλθύβιος ἥκω καινὸν ἀγγελῶν λόγον.
239	αἰαῖ, τόδε
239a	τόδε, φίλαι Τρῳάδες, ὃ φόβος ἦν πάλαι.
240	ἤδη κεκλήρωσθʼ, εἰ τόδʼ ἦν ὑμῖν φόβος.
241	αἰαῖ, τίνʼ ἢ
241a	Θεσσαλίας πόλιν ἢ
242	Φθιάδος εἶπας ἢ Καδμείας χθονός;
243	κατʼ ἄνδρʼ ἑκάστη κοὐχ ὁμοῦ λελόγχατε.
244	τίνʼ ἄρα τίς ἔλαχε; τίνα πότμος εὐτυχὴς
245	Ἰλιάδων μένει;
246	οἶδʼ· ἀλλʼ ἕκαστα πυνθάνου, μὴ πάνθʼ ὁμοῦ.
247	τοὐμὸν τίς ἆρʼ
248	ἔλαχε τέκος, ἔνεπε, τλάμονα Κασάνδραν;
249	ἐξαίρετόν νιν ἔλαβεν Ἀγαμέμνων ἄναξ.
250	ἦ τᾷ Λακεδαιμονίᾳ νύμφᾳ
251	δούλαν; ἰώ μοί μοι.
252	οὔκ, ἀλλὰ λέκτρων σκότια νυμφευτήρια.
253	ἦ τὰν τοῦ Φοίβου παρθένον, ᾇ γέρας ὁ
254	χρυσοκόμας ἔδωκʼ ἄλεκτρον ζόαν;
255	ἔρως ἐτόξευσʼ αὐτὸν ἐνθέου κόρης.
256	ῥῖπτε, τέκνον, ζαθέους κλῇ-
257	δας καὶ ἀπὸ χροὸς ἐνδυ-
258	τῶν στεφέων ἱεροὺς στολμούς.
259	οὐ γὰρ μέγʼ αὐτῇ βασιλικῶν λέκτρων τυχεῖν;
260	τί δʼ ὃ νεοχμὸν ἀπʼ ἐμέθεν ἐλάβετε τέκος, ποῦ μοι;
262	Πολυξένην ἔλεξας, ἢ τίνʼ ἱστορεῖς;
263	ταύταν· τῷ πάλος ἔζευξεν;
264	τύμβῳ τέτακται προσπολεῖν Ἀχιλλέως.
265	ὤμοι ἐγώ· τάφῳ πρόσπολον ἐτεκόμαν.
266	ἀτὰρ τίς ὅδʼ ἢ νόμος ἢ τί
267	θέσμιον, ὦ φίλος, Ἑλλάνων;
268	εὐδαιμόνιζε παῖδα σήν· ἔχει καλῶς.
269	τί τόδʼ ἔλακες; ἆρά μοι ἀέλιον λεύσσει;
270	ἔχει πότμος νιν, ὥστʼ ἀπηλλάχθαι πόνων.
271	τί δʼ ἁ τοῦ χαλκεομήστορος Ἕκτορος δάμαρ,
272	Ἀνδρομάχα τάλαινα, τίνʼ ἔχει τύχαν;
273	καὶ τήνδʼ Ἀχιλλέως ἔλαβε παῖς ἐξαίρετον.
274	ἐγὼ δὲ τῷ
275	πρόσπολος ἁ τριτοβάμονος χερὶ
276	δευομένα βάκτρου γεραιῷ κάρᾳ;
277	Ἰθάκης Ὀδυσσεὺς ἔλαχʼ ἄναξ δούλην σʼ ἔχειν.
278	ἒ ἔ.
279	ἄρασσε κρᾶτα κούριμον,
280	ἕλκʼ ὀνύχεσσι δίπτυχον παρειάν.
281	ἰώ μοί μοι.
282	μυσαρῷ δολίῳ λέλογχα φωτὶ δουλεύειν,
283	πολεμίῳ δίκας, παρανόμῳ δάκει,
285	ὃς πάντα τἀκεῖθεν ἐνθάδ ε στρέφει, τὰ δʼ
286	ἀντίπαλʼ αὖθις ἐκεῖσε διπτύχῳ γλώσσᾳ
287	φίλα τὰ πρότερʼ ἄφιλα τιθέμενος πάντων.
288	γοᾶσθʼ, ὦ Τρῳάδες, με.
289	βέβακα δύσποτμος. οἴχομαι ἁ
290	τάλαινα, δυστυχεστάτῳ
291	προσέπεσον κλήρῳ.
292	τὸ μὲν σὸν οἶσθα, πότνια, τὰς δʼ ἐμὰς τύχας
293	τίς ἆρʼ Ἀχαιῶν ἢ τίς Ἑλλήνων ἔχει;
294	ἴτʼ, ἐκκομίζειν δεῦρο Κασάνδραν χρεὼν
295	ὅσον τάχιστα, δμῶες, ὡς στρατηλάτῃ
296	ἐς χεῖρα δούς νιν, εἶτα τὰς εἰληγμένας
297	καὶ τοῖσιν ἄλλοις αἰχμαλωτίδων ἄγω.
298	ἔα· τί πεύκης ἔνδον αἴθεται σέλας;
299	πιμπρᾶσιν — ἢ τί δρῶσι — Τρῳάδες μυχούς,
300	ὡς ἐξάγεσθαι τῆσδε μέλλουσαι χθονὸς
301	πρὸς Ἄργος, αὑτῶν τʼ ἐκπυροῦσι σώματα
302	θανεῖν θέλουσαι; κάρτα τοι τοὐλεύθερον
303	ἐν τοῖς τοιούτοις δυσλόφως φέρει κακά.
304	ἄνοιγʼ ἄνοιγε, μὴ τὸ ταῖσδε πρόσφορον
305	ἐχθρὸν δʼ Ἀχαιοῖς εἰς ἔμʼ αἰτίαν βάλῃ.
306	οὐκ ἔστιν, οὐ πιμπρᾶσιν, ἀλλὰ παῖς ἐμὴ
307	μαινὰς θοάζει δεῦρο Κασάνδρα δρόμῳ.
308	Ἄνεχε· πάρεχε.
308a	φῶς φέρʼ, ὤ· σέβω· φλέγω — ἰδού, ἰδού — 
309	λαμπάσι τόδʼ ἱερόν.
310	ὦ Ὑμέναιʼ ἄναξ·
311	μακάριος ὁ γαμέτας·
312	μακαρία δʼ ἐγὼ βασιλικοῖς λέκτροις
313	κατʼ Ἄργος ἁ γαμουμένα.
314	Ὑμήν, ὦ Ὑμέναιʼ ἄναξ.
315	ἐπεὶ σύ, μᾶτερ, ἐπὶ δάκρυσι καὶ
316	γόοισι τὸν θανόντα πατέρα πατρίδα τε
317	φίλαν καταστένουσʼ ἔχεις,
319	ἐγὼ δʼ ἐπὶ γάμοις ἐμοῖς
320	ἀναφλέγω πυρὸς φῶς
321	ἐς αὐγάν, ἐς αἴγλαν,
322	διδοῦσʼ, ὦ Ὑμέναιε, σοί,
323	διδοῦσʼ, ὦ Ἑκάτα, φάος,
324	παρθένων ἐπὶ λέκτροις
324a	ᾇ νόμος ἔχει.
325	πάλλε πόδα.
326	αἰθέριον ἄναγε χορόν· εὐἅν, εὐοἵ·
327	ὡς ἐπὶ πατρὸς ἐμοῦ
328	μακαριωτάταις
329	τύχαις· ὁ χορὸς ὅσιος.
329a	ἄγε σύ, Φοῖβε, νῦν· κατὰ σὸν ἐν δάφναις
330	ἀνάκτορον θυηπολῶ,
331	Ὑμήν, ὦ Ὑμέναιʼ, Ὑμήν.
332	χόρευε, μᾶτερ, ἀναγέλασον·
333	ἕλισσε τᾷδʼ ἐκεῖσε μετʼ ἐμέθεν ποδῶν
334	φέρουσα φιλτάταν βάσιν.
335	βοάσαθʼ Ὑμέναιον, ὤ,
336	μακαρίαις ἀοιδαῖς
337	ἰαχαῖς τε νύμφαν.
338	ἴτʼ, ὦ καλλίπεπλοι Φρυγῶν
339	κόραι, μέλπετʼ ἐμῶν γάμων
340	τὸν πεπρωμένον εὐνᾷ
340a	πόσιν ἐμέθεν.
341	βασίλεια, βακχεύουσαν οὐ λήψῃ κόρην,
342	μὴ κοῦφον αἴρῃ βῆμʼ ἐς Ἀργείων στρατόν;
343	Ἥφαιστε, δᾳδουχεῖς μὲν ἐν γάμοις βροτῶν,
344	ἀτὰρ λυγράν γε τήνδʼ ἀναιθύσσεις φλόγα
345	ἔξω τε μεγάλων ἐλπίδων.
345a	οἴμοι, τέκνον,
346	ὡς οὐχ ὑπʼ αἰχμῆς σʼ οὐδʼ ὑπʼ Ἀργείου δορὸς
347	γάμους γαμεῖσθαι τούσδʼ ἐδόξαζόν ποτε.
348	παράδος ἐμοὶ φῶς· οὐ γὰρ ὀρθὰ πυρφορεῖς
349	μαινὰς θοάζουσʼ, οὐδέ σʼ αἱ τύχαι, τέκνον,
350	ἐσωφρονήκασʼ , ἀλλʼ ἔτʼ ἐν ταὐτῷ μένεις.
351	ἐσφέρετε πεύκας, δάκρυά τʼ ἀνταλλάξατε
352	τοῖς τῆσδε μέλεσι, Τρῳάδες, γαμηλίοις.
353	μῆτερ, πύκαζε κρᾶτʼ ἐμὸν νικηφόρον,
354	καὶ χαῖρε τοῖς ἐμοῖσι βασιλικοῖς γάμοις·
355	καὶ πέμπε, κἂν μὴ τἀμά σοι πρόθυμά γʼ ᾖ,
356	ὤθει βιαίως· εἰ γὰρ ἔστι Λοξίας,
357	Ἑλένης γαμεῖ με δυσχερέστερον γάμον
358	ὁ τῶν Ἀχαιῶν κλεινὸς Ἀγαμέμνων ἄναξ.
359	κτενῶ γὰρ αὐτόν, κἀντιπορθήσω δόμους
360	ποινὰς ἀδελφῶν καὶ πατρὸς λαβοῦσʼ ἐμοῦ 
361	ἀλλʼ ἄττʼ ἐάσω· πέλεκυν οὐχ ὑμνήσομεν,
362	ὃς ἐς τράχηλον τὸν ἐμὸν εἶσι χἁτέρων·
363	μητροκτόνους τʼ ἀγῶνας, οὓς οὑμοὶ γάμοι
364	θήσουσιν, οἴκων τʼ Ἀτρέως ἀνάστασιν.
365	πόλιν δὲ δείξω τήνδε μακαριωτέραν
366	ἢ τοὺς Ἀχαιούς, ἔνθεος μέν, ἀλλʼ ὅμως
367	τοσόνδε γʼ ἔξω στήσομαι βακχευμάτων·
368	οἳ διὰ μίαν γυναῖκα καὶ μίαν Κύπριν,
369	θηρῶντες Ἑλένην, μυρίους ἀπώλεσαν.
370	ὁ δὲ στρατηγὸς ὁ σοφὸς ἐχθίστων ὕπερ
371	τὰ φίλτατʼ ὤλεσʼ, ἡδονὰς τὰς οἴκοθεν
372	τέκνων ἀδελφῷ δοὺς γυναικὸς οὕνεκα,
373	καὶ ταῦθʼ ἑκούσης κοὐ βίᾳ λελῃσμένης.
374	ἐπεὶ δʼ ἐπʼ ἀκτὰς ἤλυθον Σκαμανδρίους,
375	ἔθνῃσκον, οὐ γῆς ὅριʼ ἀποστερούμενοι
376	οὐδʼ ὑψίπυργον πατρίδʼ· οὓς δʼ Ἄρης ἕλοι,
377	οὐ παῖδας εἶδον, οὐ δάμαρτος ἐν χεροῖν
378	πέπλοις συνεστάλησαν, ἐν ξένῃ δὲ γῇ
379	κεῖνται. τὰ δʼ οἴκοι τοῖσδʼ ὅμοιʼ ἐγίγνετο·
380	χῆραί τʼ ἔθνῃσκον, οἳ δʼ ἄπαιδες ἐν δόμοις
381	ἄλλοις τέκνʼ ἐκθρέψαντες· οὐδὲ πρὸς τάφοις
382	ἔσθʼ ὅστις αὐτῶν αἷμα γῇ δωρήσεται.
383	ἦ τοῦδʼ ἐπαίνου τὸ στράτευμʼ ἐπάξιον. — 
384	σιγᾶν ἄμεινον τᾀσχρά, μηδὲ μοῦσά μοι
385	γένοιτʼ ἀοιδὸς ἥτις ὑμνήσει κακά.
386	Τρῶες δὲ πρῶτον μέν, τὸ κάλλιστον κλέος,
387	ὑπὲρ πάτρας ἔθνῃσκον· οὓς δʼ ἕλοι δόρυ,
388	νεκροί γʼ ἐς οἴκους φερόμενοι φίλων ὕπο
389	ἐν γῇ πατρῴᾳ περιβολὰς εἶχον χθονός,
390	χερσὶν περισταλέντες ὧν ἐχρῆν ὕπο·
391	ὅσοι δὲ μὴ θάνοιεν ἐν μάχῃ Φρυγῶν,
392	ἀεὶ κατʼ ἦμαρ σὺν δάμαρτι καὶ τέκνοις
393	ᾤκουν, Ἀχαιοῖς ὧν ἀπῆσαν ἡδοναί.
394	τὰ δʼ Ἕκτορός σοι λύπρʼ ἄκουσον ὡς ἔχει·
395	δόξας ἀνὴρ ἄριστος οἴχεται θανών,
396	καὶ τοῦτʼ Ἀχαιῶν ἵξις ἐξεργάζεται·
397	εἰ δʼ ἦσαν οἴκοι, χρηστὸς ὢν ἐλάνθανεν.
398	Πάρις δʼ ἔγημε τὴν Διός· γήμας δὲ μή,
399	σιγώμενον τὸ κῆδος εἶχεν ἐν δόμοις.
400	φεύγειν μὲν οὖν χρὴ πόλεμον ὅστις εὖ φρονεῖ·
401	εἰ δʼ ἐς τόδʼ ἔλθοι, στέφανος οὐκ αἰσχρὸς πόλει
402	καλῶς ὀλέσθαι, μὴ καλῶς δὲ δυσκλεές.
403	ὧν οὕνεκʼ οὐ χρή, μῆτερ, οἰκτίρειν σε γῆν,
404	οὐ τἀμὰ λέκτρα· τοὺς γὰρ ἐχθίστους ἐμοὶ
405	καὶ σοὶ γάμοισι τοῖς ἐμοῖς διαφθερῶ.
406	ὡς ἡδέως κακοῖσιν οἰκείοις γελᾷς,
407	μέλπεις θʼ ἃ μέλπουσʼ οὐ σαφῆ δείξεις ἴσως.
408	εἰ μή σʼ Ἀπόλλων ἐξεβάκχευεν φρένας,
409	οὔ τἂν ἀμισθὶ τοὺς ἐμοὺς στρατηλάτας
410	τοιαῖσδε φήμαις ἐξέπεμπες ἂν χθονός.
411	ἀτὰρ τὰ σεμνὰ καὶ δοκήμασιν σοφὰ
412	οὐδέν τι κρείσσω τῶν τὸ μηδὲν ἦν ἄρα.
413	ὁ γὰρ μέγιστος τῶν Πανελλήνων ἄναξ,
414	Ἀτρέως φίλος παῖς, τῆσδʼ ἔρωτʼ ἐξαίρετον
415	μαινάδος ὑπέστη· καὶ πένης μέν εἰμʼ ἐγώ,
416	ἀτὰρ λέχος γε τῆσδʼ ἂν οὐκ ἐκτησάμην.
417	καὶ σοὶ μέν — οὐ γὰρ ἀρτίας ἔχεις φρένας — 
418	Ἀργεῖʼ ὀνείδη καὶ Φρυγῶν ἐπαινέσεις
419	ἀνέμοις φέρεσθαι παραδίδωμʼ· ἕπου δέ μοι
420	πρὸς ναῦς, καλὸν νύμφευμα τῷ στρατηλάτῃ.
421	σὺ δʼ, ἡνίκʼ ἄν σε Λαρτίου χρῄζῃ τόκος
422	ἄγειν, ἕπεσθαι· σώφρονος δʼ ἔσῃ λάτρις
423	γυναικός, ὥς φασʼ οἱ μολόντες Ἴλιον.
424	ἦ δεινὸς ὁ λάτρις. τί ποτʼ ἔχουσι τοὔνομα
425	κήρυκες, ἓν ἀπέχθημα πάγκοινον βροτοῖς,
426	οἱ περὶ τυράννους καὶ πόλεις ὑπηρέται;
427	σὺ τὴν ἐμὴν φῂς μητέρʼ εἰς Ὀδυσσέως
428	ἥξειν μέλαθρα; ποῦ δʼ Ἀπόλλωνος λόγοι,
429	οἵ φασιν αὐτὴν εἰς ἔμʼ ἡρμηνευμένοι
430	αὐτοῦ θανεῖσθαι; τἄλλα δʼ οὐκ ὀνειδιῶ.
431	δύστηνος, οὐκ οἶδʼ οἷά νιν μένει παθεῖν·
432	ὡς χρυσὸς αὐτῷ τἀμὰ καὶ Φρυγῶν κακὰ
433	δόξει ποτʼ εἶναι. δέκα γὰρ ἐκπλήσας ἔτη
434	πρὸς τοῖσιν ἐνθάδʼ, ἵξεται μόνος πάτραν
434a	
435	οὗ δὴ στενὸν δίαυλον ᾤκισται πέτρας
436	δεινὴ Χάρυβδις, ὠμοβρώς τʼ ὀρειβάτης
437	Κύκλωψ, Λιγυστίς θʼ ἡ συῶν μορφώτρια
438	Κίρκη, θαλάσσης θʼ ἁλμυρᾶς ναυάγια,
439	λωτοῦ τʼ ἔρωτες, Ἡλίου θʼ ἁγναὶ βόες,
440	αἳ σάρκα φωνήεσσαν ἥσουσίν ποτε,
441	πικρὰν Ὀδυσσεῖ γῆρυν. ὡς δὲ συντέμω,
442	ζῶν εἶσʼ ἐς Ἅιδου κἀκφυγὼν λίμνης ὕδωρ
443	κάκʼ ἐν δόμοισι μυρίʼ εὑρήσει μολών.
444	ἀλλὰ γὰρ τί τοὺς Ὀδυσσέως ἐξακοντίζω πόνους;
445	στεῖχʼ ὅπως τάχιστʼ· ἐς Ἅιδου νυμφίῳ γημώμεθα.
446	ἦ κακὸς κακῶς ταφήσῃ νυκτός, οὐκ ἐν ἡμέρᾳ,
447	ὦ δοκῶν σεμνόν τι πράσσειν, Δαναϊδῶν ἀρχηγέτα.
448	κἀμέ τοι νεκρὸν φάραγγες γυμνάδʼ ἐκβεβλημένην
449	ὕδατι χειμάρρῳ ῥέουσαι, νυμφίου πέλας τάφου,
450	θηρσὶ δώσουσιν δάσασθαι, τὴν Ἀπόλλωνος λάτριν.
451	ὦ στέφη τοῦ φιλτάτου μοι θεῶν, ἀγάλματʼ εὔια,
452	χαίρετʼ· ἐκλέλοιφʼ ἑορτάς, αἷς πάροιθʼ ἠγαλλόμην.
453	ἴτʼ ἀπʼ ἐμοῦ χρωτὸς σπαραγμοῖς, ὡς ἔτʼ οὖσʼ ἁγνὴ χρόα
454	δῶ θοαῖς αὔραις φέρεσθαί σοι τάδʼ, ὦ μαντεῖʼ ἄναξ.
455	ποῦ σκάφος τὸ τοῦ στρατηγοῦ; ποῖ ποτʼ ἐμβαίνειν με χρή;
456	οὐκέτʼ ἂν φθάνοις ἂν αὔραν ἱστίοις καραδοκῶν,
457	ὡς μίαν τριῶν Ἐρινὺν τῆσδέ μʼ ἐξάξων χθονός.
458	χαῖρέ μοι, μῆτερ· δακρύσῃς μηδέν· ὦ φίλη πατρίς,
459	οἵ τε γῆς ἔνερθʼ ἀδελφοὶ χὡ τεκὼν ἡμᾶς πατήρ,
460	οὐ μακρὰν δέξεσθέ μʼ· ἥξω δʼ ἐς νεκροὺς νικηφόρος
461	καὶ δόμους πέρσασʼ Ἀτρειδῶν, ὧν ἀπωλόμεσθʼ ὕπο.
462	Ἑκάβης γεραιᾶς φύλακες, οὐ δεδόρκατε
463	δέσποιναν ὡς ἄναυδος ἐκτάδην πίτνει;
464	οὐκ ἀντιλήψεσθʼ; ἦ μεθήσετʼ, ὦ κακαί,
465	γραῖαν πεσοῦσαν; αἴρετʼ εἰς ὀρθὸν δέμας.
466	ἐᾶτέ μʼ — οὔτοι φίλα τὰ μὴ φίλʼ, ὦ κόραι — 
467	κεῖσθαι πεσοῦσαν· πτωμάτων γὰρ ἄξια
468	πάσχω τε καὶ πέπονθα κἄτι πείσομαι.
469	ὦ θεοί κακοὺς μὲν ἀνακαλῶ τοὺς συμμάχους,
470	ὅμως δʼ ἔχει τι σχῆμα κικλήσκειν θεούς,
471	ὅταν τις ἡμῶν δυστυχῆ λάβῃ τύχην.
472	πρῶτον μὲν οὖν μοι τἀγάθʼ ἐξᾷσαι φίλον·
473	τοῖς γὰρ κακοῖσι πλείονʼ οἶκτον ἐμβαλῶ.
474	ἦμεν τύραννοι κἀς τύραννʼ ἐγημάμην,
475	κἀνταῦθʼ ἀριστεύοντʼ ἐγεινάμην τέκνα,
476	οὐκ ἀριθμὸν ἄλλως, ἀλλʼ ὑπερτάτους Φρυγῶν·
477	οὓς Τρῳὰς οὐδʼ Ἑλληνὶς οὐδὲ βάρβαρος
478	γυνὴ τεκοῦσα κομπάσειεν ἄν ποτε.
479	κἀκεῖνά τʼ εἶδον δορὶ πεσόνθʼ Ἑλληνικῷ
480	τρίχας τʼ ἐτμήθην τάσδε πρὸς τύμβοις νεκρῶν,
481	καὶ τὸν φυτουργὸν Πρίαμον οὐκ ἄλλων πάρα
482	κλύουσʼ ἔκλαυσα, τοῖσδε δʼ εἶδον ὄμμασιν
483	αὐτὴ κατασφαγέντʼ ἐφʼ ἑρκείῳ πυρᾷ,
484	πόλιν θʼ ἁλοῦσαν. ἃς δʼ ἔθρεψα παρθένους
485	ἐς ἀξίωμα νυμφίων ἐξαίρετον,
486	ἄλλοισι θρέψασʼ ἐκ χερῶν ἀφῃρέθην.
487	κοὔτʼ ἐξ ἐκείνων ἐλπὶς ὡς ὀφθήσομαι,
488	αὐτή τʼ ἐκείνας οὐκέτʼ ὄψομαί ποτε.
489	τὸ λοίσθιον δέ, θριγκὸς ἀθλίων κακῶν,
490	δούλη γυνὴ γραῦς Ἑλλάδʼ εἰσαφίξομαι.
491	ἃ δʼ ἐστὶ γήρᾳ τῷδʼ ἀσυμφορώτατα,
492	τούτοις με προσθήσουσιν, ἢ θυρῶν λάτριν
493	κλῇδας φυλάσσειν, τὴν τεκοῦσαν Ἕκτορα,
494	ἢ σιτοποιεῖν, κἀν πέδῳ κοίτας ἔχειν
495	ῥυσοῖσι νώτοις, βασιλικῶν ἐκ δεμνίων,
496	τρυχηρὰ περὶ τρυχηρὸν εἱμένην χρόα
497	πέπλων λακίσματʼ, ἀδόκιμʼ ὀλβίοις ἔχειν.
498	οἲ ʼγὼ τάλαινα, διὰ γάμον μιᾶς ἕνα
499	γυναικὸς οἵων ἔτυχον ὧν τε τεύξομαι.
500	ὦ τέκνον, ὦ σύμβακχε Κασάνδρα θεοῖς,
501	οἵαις ἔλυσας συμφοραῖς ἅγνευμα σόν.
502	σύ τʼ, ὦ τάλαινα, ποῦ ποτʼ εἶ, Πολυξένη;
503	ὡς οὔτε μʼ ἄρσην οὔτε θήλεια σπορὰ
504	πολλῶν γενομένων τὴν τάλαιναν ὠφελεῖ.
505	τί δῆτά μʼ ὀρθοῦτʼ; ἐλπίδων ποίων ὕπο;
506	ἄγετε τὸν ἁβρὸν δήποτʼ ἐν Τροίᾳ πόδα,
507	νῦν δʼ ὄντα δοῦλον, στιβάδα πρὸς χαμαιπετῆ
508	πέτρινά τε κρήδεμνʼ, ὡς πεσοῦσʼ ἀποφθαρῶ
509	δακρύοις καταξανθεῖσα. τῶν δʼ εὐδαιμόνων
510	μηδένα νομίζετʼ εὐτυχεῖν, πρὶν ἂν θάνῃ.
512	ἀμφί μοι Ἴλιον, ὦ
513	Μοῦσα, καινῶν ὕμνων
514	ἄεισον ἐν δακρύοις ᾠδὰν ἐπικήδειον·
515	νῦν γὰρ μέλος ἐς Τροίαν ἰαχήσω,
517	τετραβάμονος ὡς ὑπʼ ἀπήνας
518	Ἀργείων ὀλόμαν τάλαινα δοριάλωτος,
519	ὅτʼ ἔλιπον ἵππον οὐράνια
520	βρέμοντα χρυσεοφάλαρον ἔνο-
521	πλον ἐν πύλαις Ἀχαιοί·
522	ἀνὰ δʼ ἐβόασεν λεὼς
523	Τρῳάδος ἀπὸ πέτρας σταθείς·
524	Ἴτʼ, ὦ πεπαυμένοι πόνων,
525	τόδʼ ἱερὸν ἀνάγετε ξόανον
526	Ἰλιάδι Διογενεῖ κόρᾳ.
527	τίς οὐκ ἔβα νεανίδων,
528	τίς οὐ γεραιὸς ἐκ δόμων;
529	κεχαρμένοι δʼ ἀοιδαῖς
530	δόλιον ἔσχον ἄταν.
532	πᾶσα δὲ γέννα Φρυγῶν
533	πρὸς πύλας ὡρμάθη,
534	πεύκᾳ ἐν οὐρεΐᾳ ξεστὸν λόχον Ἀργείων
535	καὶ Δαρδανίας ἄταν θέᾳ δώσων,
537	χάριν ἄζυγος ἀμβροτοπώλου·
538	κλωστοῦ δʼ ἀμφιβόλοις λίνοιο ναὸς ὡσεὶ
539	σκάφος κελαινόν, εἰς ἕδρανα
540	λάινα δάπεδά τε φόνια πατρί-
541	δι Παλλάδος θέσαν θεᾶς.
542	ἐπὶ δὲ πόνῳ καὶ χαρᾷ
543	νύχιον ἐπεὶ κνέφας παρῆν,
544	Λίβυς τε λωτὸς ἐκτύπει
545	Φρύγιά τε μέλεα, παρθένοι δʼ
546	ἀέριον ἀνὰ κρότον ποδῶν
547	βοὰν ἔμελπον εὔφρονʼ, ἐν
548	δόμοις δὲ παμφαὲς σέλας
549	πυρὸς μέλαιναν αἴγλαν
550	ἄκος ἔδωκεν ὕπνῳ.
552	ἐγὼ δὲ τὰν ὀρεστέραν
553	τότʼ ἀμφὶ μέλαθρα παρθένον
554	Διὸς κόραν ἐμελπόμαν
555	χοροῖσι· φοινία δʼ ἀνὰ
556	πτόλιν βοὰ κατεῖχε Περ-
557	γάμων ἕδρας· βρέφη δὲ φίλι-
558	α περὶ πέπλους ἔβαλλε μα-
559	τρὶ χεῖρας ἐπτοημένας·
560	λόχου δʼ ἐξέβαινʼ Ἄρης,
561	κόρας ἔργα Παλλάδος.
562	σφαγαὶ δʼ ἀμφιβώμιοι
563	Φρυγῶν, ἔν τε δεμνίοις
564	καράτομος ἐρημία
565	νεανίδων στέφανον ἔφερεν
566	Ἑλλάδι κουροτρόφον,
567	Φρυγῶν πατρίδι πένθη.
568	Ἑκάβη, λεύσσεις τήνδʼ Ἀνδρομάχην
569	ξενικοῖς ἐπʼ ὄχοις πορθμευομένην;
570	παρὰ δʼ εἰρεσίᾳ μαστῶν ἕπεται
571	φίλος Ἀστυάναξ, Ἕκτορος ἶνις.
572	ποῖ ποτʼ ἀπήνης νώτοισι φέρῃ,
573	δύστανε γύναι, πάρεδρος χαλκέοις
574	Ἕκτορος ὅπλοις σκύλοις τε Φρυγῶν
574a	δοριθηράτοις,
575	οἷσιν Ἀχιλλέως παῖς Φθιώτας
576	στέψει ναοὺς ἀπὸ Τροίας;
577	Ἀχαιοὶ δεσπόται μʼ ἄγουσιν.
578	οἴμοι.
578b	τί παιᾶνʼ ἐμὸν στενάζεις;
579	αἰαῖ — 
579b	τῶνδʼ ἀλγέων — 
580	ὦ Ζεῦ — 
580b	καὶ συμφορᾶς.
581	τέκεα,
581b	πρίν ποτʼ ἦμεν.
582	βέβακʼ ὄλβος, βέβακε Τροία
583	τλάμων.
583b	ἐμῶν τʼ εὐγένεια παίδων.
584	φεῦ φεῦ.
584b	φεῦ δῆτʼ ἐμῶν
585	κακῶν.
585b	οἰκτρὰ τύχα
586	πόλεος,
586b	ἃ καπνοῦται.
587	μόλοις, ὦ πόσις, μοι — 
588	βοᾷς τὸν παρʼ Ἅιδᾳ
589	παῖδʼ ἐμόν, ὦ μελέα.
590	σᾶς δάμαρτος ἄλκαρ.
591	σύ τʼ, ὦ λῦμʼ Ἀχαιῶν,
592	τέκνων δέσποθʼ ἁμῶν,
593	πρεσβυγενὲς Πρίαμε,
594	κοίμισαί μʼ ἐς Ἅιδου.
595	οἵδε πόθοι μεγάλοι 
595b	σχετλία, τάδε πάσχομεν ἄλγη.
596	οἰχομένας πόλεως 
596b	ἐπὶ δʼ ἄλγεσιν ἄλγεα κεῖται.
597	δυσφροσύναισι θεῶν, ὅτε σὸς γόνος ἔκφυγεν Ἅιδαν,
598	ὃς λεχέων στυγερῶν χάριν ὤλεσε
598a	πέργαμα Τροίας· αἱματόεντα δὲ
599	θεᾷ παρὰ Παλλάδι σώματα νεκρῶν
600	γυψὶ φέρειν τέταται· ζυγὰ δʼ ἤνυσε
600a	δούλια Τροίᾳ.
601	ὦ πατρίς, ὦ μελέα 
601b	καταλειπομέναν σε δακρύω,
602	νῦν τέλος οἰκτρὸν ὁρᾷς.
602b	καὶ ἐμὸν δόμον ἔνθʼ ἐλοχεύθην.
603	ὦ τέκνʼ, ἐρημόπολις μάτηρ ἀπολείπεται ὑμῶν,
604	οἷος ἰάλεμος, οἷά τε πένθη
604a	
605	δάκρυά τʼ ἐκ δακρύων καταλείβεται
606	ἁμετέροισι δόμοις· ὁ θανὼν δʼ ἐπι-
607	λάθεται ἀλγέων ἀδάκρυτος .
608	ὡς ἡδὺ δάκρυα τοῖς κακῶς πεπραγόσι
609	θρήνων τʼ ὀδυρμοὶ μοῦσά θʼ ἣ λύπας ἔχει.
610	ὦ μῆτερ ἀνδρός, ὅς ποτʼ Ἀργείων δορὶ
611	πλείστους διώλεσʼ, Ἕκτορος, τάδʼ εἰσορᾷς;
612	ὁρῶ τὰ τῶν θεῶν, ὡς τὰ μὲν πυργοῦσʼ ἄνω
613	τὸ μηδὲν ὄντα, τὰ δὲ δοκοῦντʼ ἀπώλεσαν.
614	ἀγόμεθα λεία σὺν τέκνῳ· τὸ δʼ εὐγενὲς
615	ἐς δοῦλον ἥκει, μεταβολὰς τοσάσδʼ ἔχον.
616	τὸ τῆς ἀνάγκης δεινόν· ἄρτι κἀπʼ ἐμοῦ
617	βέβηκʼ ἀποσπασθεῖσα Κασάνδρα βίᾳ.
618	φεῦ φεῦ·
618a	ἄλλος τις Αἴας, ὡς ἔοικε, δεύτερος
619	παιδὸς πέφηνε σῆς. νοσεῖς δὲ χἅτερα.
620	ὧν γʼ οὔτε μέτρον οὔτʼ ἀριθμός ἐστί μοι·
621	κακῷ κακὸν γὰρ εἰς ἅμιλλαν ἔρχεται.
622	τέθνηκέ σοι παῖς πρὸς τάφῳ Πολυξένη
623	σφαγεῖσʼ Ἀχιλλέως, δῶρον ἀψύχῳ νεκρῷ.
624	οἲ ʼγὼ τάλαινα. τοῦτʼ ἐκεῖνʼ ὅ μοι πάλαι
625	Ταλθύβιος αἴνιγμʼ οὐ σαφῶς εἶπεν σαφές.
626	εἶδόν νιν αὐτή, κἀποβᾶσα τῶνδʼ ὄχων
627	ἔκρυψα πέπλοις κἀπεκοψάμην νεκρόν.
628	αἰαῖ, τέκνον, σῶν ἀνοσίων προσφαγμάτων·
629	αἰαῖ μάλʼ αὖθις, ὡς κακῶς διόλλυσαι.
630	ὄλωλεν ὡς ὄλωλεν· ἀλλʼ ὅμως ἐμοῦ
631	ζώσης γʼ ὄλωλεν εὐτυχεστέρῳ πότμῳ.
632	οὐ ταὐτόν, ὦ παῖ, τῷ βλέπειν τὸ κατθανεῖν·
633	τὸ μὲν γὰρ οὐδέν, τῷ δʼ ἔνεισιν ἐλπίδες.
634	ὦ μῆτερ, ὦ τεκοῦσα , κάλλιστον λόγον
635	ἄκουσον, ὥς σοι τέρψιν ἐμβαλῶ φρενί.
636	τὸ μὴ γενέσθαι τῷ θανεῖν ἴσον λέγω,
637	τοῦ ζῆν δὲ λυπρῶς κρεῖσσόν ἐστι κατθανεῖν.
638	ἀλγεῖ γὰρ οὐδὲν τῶν κακῶν ᾐσθημένος·
639	ὁ δʼ εὐτυχήσας ἐς τὸ δυστυχὲς πεσὼν
640	ψυχὴν ἀλᾶται τῆς πάροιθʼ εὐπραξίας.
641	κείνη δʼ, ὁμοίως ὥσπερ οὐκ ἰδοῦσα φῶς,
642	τέθνηκε κοὐδὲν οἶδε τῶν αὑτῆς κακῶν.
643	ἐγὼ δὲ τοξεύσασα τῆς εὐδοξίας
644	λαχοῦσα πλεῖον τῆς τύχης ἡμάρτανον.
645	ἃ γὰρ γυναιξὶ σώφρονʼ ἔσθʼ ηὑρημένα,
646	ταῦτʼ ἐξεμόχθουν Ἕκτορος κατὰ στέγας.
647	πρῶτον μέν, ἔνθα — κἂν προσῇ κἂν μὴ προσῇ
648	ψόγος γυναιξίν — αὐτὸ τοῦτʼ ἐφέλκεται
649	κακῶς ἀκούειν, ἥτις οὐκ ἔνδον μένει,
650	τούτου παρεῖσα πόθον ἔμιμνον ἐν δόμοις·
651	ἔσω τε μελάθρων κομψὰ θηλειῶν ἔπη
652	οὐκ εἰσεφρούμην, τὸν δὲ νοῦν διδάσκαλον
653	οἴκοθεν ἔχουσα χρηστὸν ἐξήρκουν ἐμοί.
654	γλώσσης τε σιγὴν ὄμμα θʼ ἥσυχον πόσει
655	παρεῖχον· ᾔδη δʼ ἁμὲ χρῆν νικᾶν πόσιν,
656	κείνῳ τε νίκην ὧν ἐχρῆν παριέναι.
657	καὶ τῶνδε κληδὼν ἐς στράτευμʼ Ἀχαιϊκὸν
658	ἐλθοῦσʼ ἀπώλεσέν μʼ· ἐπεὶ γὰρ ᾑρέθην,
659	Ἀχιλλέως με παῖς ἐβουλήθη λαβεῖν
660	δάμαρτα· δουλεύσω δʼ ἐν αὐθεντῶν δόμοις.
661	κεἰ μὲν παρώσασʼ Ἕκτορος φίλον κάρα
662	πρὸς τὸν παρόντα πόσιν ἀναπτύξω φρένα,
663	κακὴ φανοῦμαι τῷ θανόντι· τόνδε δʼ αὖ
664	στυγοῦσʼ ἐμαυτῆς δεσπόταις μισήσομαι.
665	καίτοι λέγουσιν ὡς μίʼ εὐφρόνη χαλᾷ
666	τὸ δυσμενὲς γυναικὸς εἰς ἀνδρὸς λέχος·
667	ἀπέπτυσʼ αὐτήν, ἥτις ἄνδρα τὸν πάρος
668	καινοῖσι λέκτροις ἀποβαλοῦσʼ ἄλλον φιλεῖ.
669	ἀλλʼ οὐδὲ πῶλος ἥτις ἂν διαζυγῇ
670	τῆς συντραφείσης, ῥᾳδίως ἕλξει ζυγόν.
671	καίτοι τὸ θηριῶδες ἄφθογγόν τʼ ἔφυ
672	ξυνέσει τʼ ἄχρηστον τῇ φύσει τε λείπεται.
673	σὲ δʼ, ὦ φίλʼ Ἕκτορ, εἶχον ἄνδρʼ ἀρκοῦντά μοι
674	ξυνέσει γένει πλούτῳ τε κἀνδρείᾳ μέγαν·
675	ἀκήρατον δέ μʼ ἐκ πατρὸς λαβὼν δόμων
676	πρῶτος τὸ παρθένειον ἐζεύξω λέχος.
677	καὶ νῦν ὄλωλας μὲν σύ, ναυσθλοῦμαι δʼ ἐγὼ
678	πρὸς Ἑλλάδʼ αἰχμάλωτος ἐς δοῦλον ζυγόν.
679	ἆρʼ οὐκ ἐλάσσω τῶν ἐμῶν ἔχειν κακῶν
680	Πολυξένης ὄλεθρος, ἣν καταστένεις;
681	ἐμοὶ γὰρ οὐδʼ ὃ πᾶσι λείπεται βροτοῖς
682	ξύνεστιν ἐλπίς, οὐδὲ κλέπτομαι φρένας
683	πράξειν τι κεδνόν· ἡδὺ δʼ ἐστὶ καὶ δοκεῖν.
684	ἐς ταὐτὸν ἥκεις συμφορᾶς· θρηνοῦσα δὲ
685	τὸ σὸν διδάσκεις μʼ ἔνθα πημάτων κυρῶ.
686	αὐτὴ μὲν οὔπω ναὸς εἰσέβην σκάφος,
687	γραφῇ δʼ ἰδοῦσα καὶ κλύουσʼ ἐπίσταμαι.
688	ναύταις γὰρ ἢν μὲν μέτριος ᾖ χειμὼν φέρειν,
689	προθυμίαν ἔχουσι σωθῆναι πόνων,
690	ὁ μὲν παρʼ οἴαχʼ, ὁ δʼ ἐπὶ λαίφεσιν βεβώς,
691	ὁ δʼ ἄντλον εἴργων ναός· ἢν δʼ ὑπερβάλῃ
692	πολὺς ταραχθεὶς πόντος, ἐνδόντες τύχῃ
693	παρεῖσαν αὑτοὺς κυμάτων δρομήμασιν.
694	οὕτω δὲ κἀγὼ πόλλʼ ἔχουσα πήματα
695	ἄφθογγός εἰμι καὶ παρεῖσʼ ἐῶ στόμα·
696	νικᾷ γὰρ οὑκ θεῶν με δύστηνος κλύδων.
697	ἀλλʼ, ὦ φίλη παῖ, τὰς μὲν Ἕκτορος τύχας
698	ἔασον· οὐ μὴ δάκρυά νιν σώσῃ τὰ σά·
699	τίμα δὲ τὸν παρόντα δεσπότην σέθεν,
700	φίλον διδοῦσα δέλεαρ ἀνδρὶ σῶν τρόπων.
701	κἂν δρᾷς τάδʼ, ἐς τὸ κοινὸν εὐφρανεῖς φίλους
702	καὶ παῖδα τόνδε παιδὸς ἐκθρέψειας ἂν
703	Τροίᾳ μέγιστον ὠφέλημʼ, ἵνʼ — εἴ ποτε — 
704	ἐκ σοῦ γενόμενοι παῖδες Ἴλιον πάλιν
705	κατοικίσειαν, καὶ πόλις γένοιτʼ ἔτι.
706	ἀλλʼ ἐκ λόγου γὰρ ἄλλος ἐκβαίνει λόγος,
707	τίνʼ αὖ δέδορκα τόνδʼ Ἀχαιϊκὸν λάτριν
708	στείχοντα καινῶν ἄγγελον βουλευμάτων;
709	Φρυγῶν ἀρίστου πρίν ποθʼ Ἕκτορος δάμαρ,
710	μή με στυγήσῃς· οὐχ ἑκὼν γὰρ ἀγγελῶ.
711	Δαναῶν δὲ κοινὰ Πελοπιδῶν τʼ ἀγγέλματα 
712	τί δʼ ἔστιν; ὥς μοι φροιμίων ἄρχῃ κακῶν.
713	ἔδοξε τόνδε παῖδα πῶς εἴπω λόγον;
714	μῶν οὐ τὸν αὐτὸν δεσπότην ἡμῖν ἔχειν;
715	οὐδεὶς Ἀχαιῶν τοῦδε δεσπόσει ποτέ.
716	ἀλλʼ ἐνθάδʼ αὐτοῦ λείψανον Φρυγῶν λιπεῖν;
717	οὐκ οἶδʼ ὅπως σοι ῥᾳδίως εἴπω κακά.
718	ἐπῄνεσʼ αἰδῶ, πλὴν ἐὰν λέγῃς καλά.
719	κτενοῦσι σὸν παῖδʼ, ὡς πύθῃ κακὸν μέγα.
720	οἴμοι, γάμων τόδʼ ὡς κλύω μεῖζον κακόν.
721	νικᾷ δʼ Ὀδυσσεὺς ἐν Πανέλλησιν λέγων 
722	αἰαῖ μάλʼ· οὐ γὰρ μέτρια πάσχομεν κακά.
723	λέξας ἀρίστου παῖδα μὴ τρέφειν πατρὸς 
724	τοιαῦτα νικήσειε τῶν αὑτοῦ πέρι.
725	ῥῖψαι δὲ πύργων δεῖν σφε Τρωικῶν ἄπο.
726	ἀλλʼ ὣς γενέσθω, καὶ σοφωτέρα φανῇ·
727	μήτʼ ἀντέχου τοῦδʼ, εὐγενῶς δʼ ἄλγει κακοῖς,
728	μήτε σθένουσα μηδὲν ἰσχύειν δόκει.
729	ἔχεις γὰρ ἀλκὴν οὐδαμῇ. σκοπεῖν δὲ χρή·
730	πόλις τʼ ὄλωλε καὶ πόσις, κρατῇ δὲ σύ,
731	ἡμεῖς δὲ πρὸς γυναῖκα μάρνασθαι μίαν
732	οἷοί τε. τούτων οὕνεκʼ οὐ μάχης ἐρᾶν
733	οὐδʼ αἰσχρὸν οὐδὲν οὐδʼ ἐπίφθονόν σε δρᾶν,
734	οὐδʼ αὖ σʼ Ἀχαιοῖς βούλομαι ῥίπτειν ἀράς.
735	εἰ γάρ τι λέξεις ὧν χολώσεται στρατός,
736	οὔτʼ ἂν ταφείη παῖς ὅδʼ οὔτʼ οἴκτου τύχοι.
737	σιγῶσα δʼ εὖ τε τὰς τύχας κεκτημένη
738	τὸν τοῦδε νεκρὸν οὐκ ἄθαπτον ἂν λίποις
739	αὐτή τʼ Ἀχαιῶν πρευμενεστέρων τύχοις.
740	ὦ φίλτατʼ, ὦ περισσὰ τιμηθεὶς τέκνον,
741	θανῇ πρὸς ἐχθρῶν μητέρʼ ἀθλίαν λιπών,
742	ἡ τοῦ πατρὸς δέ σʼ εὐγένειʼ ἀποκτενεῖ,
743	ἣ τοῖσιν ἄλλοις γίγνεται σωτηρία,
744	τὸ δʼ ἐσθλὸν οὐκ ἐς καιρὸν ἦλθε σοὶ πατρός.
745	ὦ λέκτρα τἀμὰ δυστυχῆ τε καὶ γάμοι,
746	οἷς ἦλθον ἐς μέλαθρον Ἕκτορός ποτε,
747	οὐ σφάγιον υἱὸν Δαναΐδαις τέξουσʼ ἐμόν,
748	ἀλλʼ ὡς τύραννον Ἀσιάδος πολυσπόρου.
749	ὦ παῖ, δακρύεις· αἰσθάνῃ κακῶν σέθεν;
750	τί μου δέδραξαι χερσὶ κἀντέχῃ πέπλων,
751	νεοσσὸς ὡσεὶ πτέρυγας ἐσπίτνων ἐμάς;
752	οὐκ εἶσιν Ἕκτωρ κλεινὸν ἁρπάσας δόρυ
753	γῆς ἐξανελθὼν σοὶ φέρων σωτηρίαν,
754	οὐ συγγένεια πατρός, οὐκ ἰσχὺς Φρυγῶν·
755	λυγρὸν δὲ πήδημʼ ἐς τράχηλον ὑψόθεν
756	πεσὼν ἀνοίκτως, πνεῦμʼ ἀπορρήξεις σέθεν.
757	ὦ νέον ὑπαγκάλισμα μητρὶ φίλτατον,
758	ὦ χρωτὸς ἡδὺ πνεῦμα· διὰ κενῆς ἄρα
759	ἐν σπαργάνοις σε μαστὸς ἐξέθρεψʼ ὅδε,
760	μάτην δʼ ἐμόχθουν καὶ κατεξάνθην πόνοις.
761	νῦν — οὔποτʼ αὖθις — μητέρʼ ἀσπάζου σέθεν,
762	πρόσπιτνε τὴν τεκοῦσαν, ἀμφὶ δʼ ὠλένας
763	ἕλισσʼ ἐμοῖς νώτοισι καὶ στόμʼ ἅρμοσον.
764	ὦ βάρβαρʼ ἐξευρόντες Ἕλληνες κακά,
765	τί τόνδε παῖδα κτείνετʼ οὐδὲν αἴτιον;
766	ὦ Τυνδάρειον ἔρνος, οὔποτʼ εἶ Διός,
767	πολλῶν δὲ πατέρων φημί σʼ ἐκπεφυκέναι,
768	Ἀλάστορος μὲν πρῶτον, εἶτα δὲ Φθόνου,
769	Φόνου τε Θανάτου θʼ ὅσα τε γῆ τρέφει κακά.
770	οὐ γάρ ποτʼ αὐχῶ Ζῆνά γʼ ἐκφῦσαί σʼ ἐγώ,
771	πολλοῖσι κῆρα βαρβάροις Ἕλλησί τε.
772	ὄλοιο· καλλίστων γὰρ ὀμμάτων ἄπο
773	αἰσχρῶς τὰ κλεινὰ πεδίʼ ἀπώλεσας Φρυγῶν.
774	ἀλλʼ ἄγετε φέρετε ῥίπτετʼ, εἰ ῥίπτειν δοκεῖ·
775	δαίνυσθε τοῦδε σάρκας. ἔκ τε γὰρ θεῶν
776	διολλύμεσθα, παιδί τʼ οὐ δυναίμεθʼ ἂν
777	θάνατον ἀρῆξαι. κρύπτετʼ ἄθλιον δέμας
778	καὶ ῥίπτετʼ ἐς ναῦς· ἐπὶ καλὸν γὰρ ἔρχομαι
779	ὑμέναιον, ἀπολέσασα τοὐμαυτῆς τέκνον.
780	τάλαινα Τροία, μυρίους ἀπώλεσας
781	μιᾶς γυναικὸς καὶ λέχους στυγνοῦ χάριν.
782	ἄγε παῖ, φίλιον πρόσπτυγμα μεθεὶς
783	μητρὸς μογερᾶς, βαῖνε πατρῴων
784	πύργων ἐπʼ ἄκρας στεφάνας, ὅθι σοι
785	πνεῦμα μεθεῖναι ψῆφος ἐκράνθη.
786	λαμβάνετʼ αὐτόν. τὰ δὲ τοιάδε χρὴ
787	κηρυκεύειν, ὅστις ἄνοικτος
788	καὶ ἀναιδείᾳ τῆς ἡμετέρας
789	γνώμης μᾶλλον φίλος ἐστίν.
790	ὦ τέκνον, ὦ παῖ παιδὸς μογεροῦ,
791	συλώμεθα σὴν ψυχὴν ἀδίκως
792	μήτηρ κἀγώ. τί πάθω; τί σʼ ἐγώ,
793	δύσμορε, δράσω; τάδε σοι δίδομεν
794	πλήγματα κρατὸς στέρνων τε κόπους·
795	τῶνδε γὰρ ἄρχομεν. οἲ ʼγὼ πόλεως,
796	οἴμοι δὲ σέθεν· τί γὰρ οὐκ ἔχομεν;
797	τίνος ἐνδέομεν μὴ οὐ πανσυδίᾳ
798	χωρεῖν ὀλέθρου διὰ παντός;
799	μελισσοτρόφου Σαλαμῖνος ὦ βασιλεῦ Τελαμών,
800	νάσου περικύμονος οἰκήσας ἕδραν
801	τᾶς ἐπικεκλιμένας ὄχθοις ἱεροῖς, ἵνʼ ἐλαίας
802	πρῶτον ἔδειξε κλάδον γλαυκᾶς Ἀθάνα,
803	οὐράνιον στέφανον λιπαραῖσί τε κόσμον Ἀθήναις,
804	ἔβας ἔβας τῷ τοξοφόρῳ συναρι-
805	στεύων ἅμʼ Ἀλκμήνας γόνῳ
806	Ἴλιον Ἴλιον ἐκπέρσων πόλιν
807	ἁμετέραν τὸ πάροιθεν ὅτʼ ἔβας ἀφʼ Ἑλλάδος ·
809	ὅθʼ Ἑλλάδος ἄγαγε πρῶτον ἄνθος ἀτυζόμενος
810	πώλων, Σιμόεντι δʼ ἐπʼ εὐρείτᾳ πλάταν
811	ἔσχασε ποντοπόρον καὶ ναύδετʼ ἀνήψατο πρυμνᾶν
812	καὶ χερὸς εὐστοχίαν ἐξεῖλε ναῶν,
814	Λαομέδοντι φόνον· κανόνων δὲ τυκίσματα Φοίβου
815	πυρὸς φοίνικι πνοᾷ καθελὼν
816	Τροίας ἐπόρθησε χθόνα.
818	δὶς δὲ δυοῖν πιτύλοιν τείχη περὶ
819	Δαρδανίας φοινία κατέλυσεν αἰχμά.
820	μάταν ἄρʼ, ὦ χρυσέαις ἐν οἰνοχόαις ἁβρὰ βαίνων,
821	Λαομεδόντιε παῖ,
823	Ζηνὸς ἔχεις κυλίκων πλήρωμα, καλλίσταν λατρείαν·
825	ἁ δέ σε γειναμένα πυρὶ δαίεται·
826	ἠιόνες δʼ ἅλιαι
829	ἴακχον οἰωνὸς οἷ-
830	ον τεκέων ὕπερ βοᾷ,
831	ᾇ μὲν εὐνάτορας, ᾇ δὲ παῖδας,
832	ᾇ δὲ ματέρας γεραιάς.
833	τὰ δὲ σὰ δροσόεντα λουτρὰ
834	γυμνασίων τε δρόμοι
835	βεβᾶσι, σὺ δὲ πρόσωπα νεα-
836	ρὰ χάρισι παρὰ Διὸς θρόνοις
837	καλλιγάλανα τρέφεις· Πριάμοιο δὲ γαῖαν
838	Ἑλλὰς ὤλεσʼ αἰχμά.
840	Ἔρως Ἔρως, ὃς τὰ Δαρδάνεια μέλαθρά ποτʼ ἦλθες
842	οὐρανίδαισι μέλων,
844	ὡς τότε μὲν μεγάλως Τροίαν ἐπύργωσας, θεοῖσι
845	κῆδος ἀναψάμενος. τὸ μὲν οὖν Διὸς
846	οὐκέτʼ ὄνειδος ἐρῶ·
847	τὸ τᾶς δὲ λευκοπτέρου
849	φίλιον Ἁμέρας βροτοῖς
850	φέγγος ὀλοὸν εἶδε γαῖαν,
851	εἶδε περγάμων ὄλεθρον,
852	τεκνοποιὸν ἔχουσα τᾶσδε
854	γᾶς πόσιν ἐν θαλάμοις,
855	ὃν ἀστέρων τέθριππος ἔλα-
856	βε χρύσεος ὄχος ἀναρπάσας,
857	ἐλπίδα γᾷ πατρίᾳ μεγάλαν· τὰ θεῶν δὲ
858	φίλτρα φροῦδα Τροίᾳ.
860	ὦ καλλιφεγγὲς ἡλίου σέλας τόδε,
861	ἐν ᾧ δάμαρτα τὴν ἐμὴν χειρώσομαι
862	 Ἑλένην· ὁ γὰρ δὴ πολλὰ μοχθήσας ἐγὼ
863	Μενέλαός εἰμι καὶ στράτευμʼ Ἀχαιϊκόν.
864	ἦλθον δὲ Τροίαν οὐχ ὅσον δοκοῦσί με
865	γυναικὸς οὕνεκʼ, ἀλλʼ ἐπʼ ἄνδρʼ ὃς ἐξ ἐμῶν
866	δόμων δάμαρτα ξεναπάτης ἐλῄσατο.
867	κεῖνος μὲν οὖν δέδωκε σὺν θεοῖς δίκην
868	αὐτός τε καὶ γῆ δορὶ πεσοῦσʼ Ἑλληνικῷ.
869	ἥκω δὲ τὴν τάλαιναν — οὐ γὰρ ἡδέως
870	ὄνομα δάμαρτος ἥ ποτʼ ἦν ἐμὴ λέγω — 
871	ἄξων· δόμοις γὰρ τοῖσδʼ ἐν αἰχμαλωτικοῖς
872	κατηρίθμηται Τρῳάδων ἄλλων μέτα.
873	οἵπερ γὰρ αὐτὴν ἐξεμόχθησαν δορί,
874	κτανεῖν ἐμοί νιν ἔδοσαν, εἴτε μὴ κτανὼν
875	θέλοιμʼ ἄγεσθαι πάλιν ἐς Ἀργείαν χθόνα.
876	ἐμοὶ δʼ ἔδοξε τὸν μὲν ἐν Τροίᾳ μόρον
877	Ἑλένης ἐᾶσαι, ναυπόρῳ δʼ ἄγειν πλάτῃ
878	Ἑλληνίδʼ ἐς γῆν κᾆτʼ ἐκεῖ δοῦναι κτανεῖν,
879	ποινὰς ὅσοις τεθνᾶσʼ ἐν Ἰλίῳ φίλοι.
880	ἀλλʼ εἶα χωρεῖτʼ ἐς δόμους, ὀπάονες,
881	κομίζετʼ αὐτὴν τῆς μιαιφονωτάτης
882	κόμης ἐπισπάσαντες· οὔριοι δʼ ὅταν
883	πνοαὶ μόλωσι, πέμψομέν νιν Ἑλλάδα.
884	ὦ γῆς ὄχημα κἀπὶ γῆς ἔχων ἕδραν,
885	ὅστις ποτʼ εἶ σύ, δυστόπαστος εἰδέναι,
886	Ζεύς, εἴτʼ ἀνάγκη φύσεος εἴτε νοῦς βροτῶν,
887	προσηυξάμην σε· πάντα γὰρ διʼ ἀψόφου
888	βαίνων κελεύθου κατὰ δίκην τὰ θνήτʼ ἄγεις.
889	τί δʼ ἔστιν; εὐχὰς ὡς ἐκαίνισας θεῶν.
890	αἰνῶ σε, Μενέλαʼ, εἰ κτενεῖς δάμαρτα σήν.
891	ὁρᾶν δὲ τήνδε φεῦγε, μή σʼ ἕλῃ πόθῳ.
892	αἱρεῖ γὰρ ἀνδρῶν ὄμματʼ, ἐξαιρεῖ πόλεις,
893	πίμπρησιν οἴκους· ὧδʼ ἔχει κηλήματα.
894	ἐγώ νιν οἶδα, καὶ σύ, χοἱ πεπονθότες.
895	Μενέλαε, φροίμιον μὲν ἄξιον φόβου
896	τόδʼ ἐστίν· ἐν γὰρ χερσὶ προσπόλων σέθεν
897	βίᾳ πρὸ τῶνδε δωμάτων ἐκπέμπομαι.
898	ἀτὰρ σχεδὸν μὲν οἶδά σοι μισουμένη,
899	ὅμως δʼ ἐρέσθαι βούλομαι· γνῶμαι τίνες
900	Ἕλλησι καὶ σοὶ τῆς ἐμῆς ψυχῆς πέρι;
901	οὐκ εἰς ἀκριβὲς ἦλθες, ἀλλʼ ἅπας στρατὸς
902	κτανεῖν ἐμοί σʼ ἔδωκεν, ὅνπερ ἠδίκεις.
903	ἔξεστιν οὖν πρὸς ταῦτʼ ἀμείψασθαι λόγῳ,
904	ὡς οὐ δικαίως, ἢν θάνω, θανούμεθα;
905	οὐκ ἐς λόγους ἐλήλυθʼ, ἀλλά σε κτενῶν.
906	ἄκουσον αὐτῆς, μὴ θάνῃ τοῦδʼ ἐνδεής,
907	Μενέλαε, καὶ δὸς τοὺς ἐναντίους λόγους
908	ἡμῖν κατʼ αὐτῆς· τῶν γὰρ ἐν Τροίᾳ κακῶν
909	οὐδὲν κάτοισθα. συντεθεὶς δʼ ὁ πᾶς λόγος
910	κτενεῖ νιν οὕτως ὥστε μηδαμοῦ φυγεῖν.
911	σχολῆς τὸ δῶρον· εἰ δὲ βούλεται λέγειν,
912	ἔξεστι. τῶν σῶν δʼ οὕνεχʼ — ὡς μάθῃ — λόγων
913	δώσω τόδʼ αὐτῇ· τῆσδε δʼ οὐ δώσω χάριν.
914	ἴσως με, κἂν εὖ κἂν κακῶς δόξω λέγειν,
915	οὐκ ἀνταμείψῃ πολεμίαν ἡγούμενος.
916	ἐγὼ δʼ, ἅ σʼ οἶμαι διὰ λόγων ἰόντʼ ἐμοῦ
917	κατηγορήσειν, ἀντιθεῖσʼ ἀμείψομαι
918	τοῖς σοῖσι τἀμὰ καὶ τὰ σʼ αἰτιάματα.
919	πρῶτον μὲν ἀρχὰς ἔτεκεν ἥδε τῶν κακῶν,
920	Πάριν τεκοῦσα· δεύτερον δʼ ἀπώλεσε
921	Τροίαν τε κἄμʼ ὁ πρέσβυς οὐ κτανὼν βρέφος,
922	δαλοῦ πικρὸν μίμημʼ, Ἀλέξανδρόν ποτε.
923	ἐνθένδε τἀπίλοιπʼ ἄκουσον ὡς ἔχει.
924	ἔκρινε τρισσὸν ζεῦγος ὅδε τριῶν θεῶν·
925	καὶ Παλλάδος μὲν ἦν Ἀλεξάνδρῳ δόσις
926	Φρυξὶ στρατηγοῦνθʼ Ἑλλάδʼ ἐξανιστάναι,
927	Ἥρα δʼ ὑπέσχετʼ Ἀσιάδʼ Εὐρώπης θʼ ὅρους
928	τυραννίδʼ ἕξειν, εἴ σφε κρίνειεν Πάρις·
929	Κύπρις δὲ τοὐμὸν εἶδος ἐκπαγλουμένη
930	δώσειν ὑπέσχετʼ, εἰ θεὰς ὑπερδράμοι
931	κάλλει. τὸν ἔνθεν δʼ ὡς ἔχει σκέψαι λόγον·
932	νικᾷ Κύπρις θεάς, καὶ τοσόνδʼ οὑμοὶ γάμοι
933	ὤνησαν Ἑλλάδʼ· οὐ κρατεῖσθʼ ἐκ βαρβάρων,
934	οὔτʼ ἐς δόρυ σταθέντες, οὐ τυραννίδι.
935	ἃ δʼ εὐτύχησεν Ἑλλάς, ὠλόμην ἐγὼ
936	εὐμορφίᾳ πραθεῖσα, κὠνειδίζομαι
937	ἐξ ὧν ἐχρῆν με στέφανον ἐπὶ κάρᾳ λαβεῖν.
938	οὔπω με φήσεις αὐτὰ τἀν ποσὶν λέγειν,
939	ὅπως ἀφώρμησʼ ἐκ δόμων τῶν σῶν λάθρα.
940	ἦλθʼ οὐχὶ μικρὰν θεὸν ἔχων αὑτοῦ μέτα
941	ὁ τῆσδʼ ἀλάστωρ, εἴτʼ Ἀλέξανδρον θέλεις
942	ὀνόματι προσφωνεῖν νιν εἴτε καὶ Πάριν·
943	ὅν, ὦ κάκιστε, σοῖσιν ἐν δόμοις λιπὼν
944	Σπάρτης ἀπῆρας νηὶ Κρησίαν χθόνα.
945	εἶἑν.
945a	οὐ σέ, ἀλλʼ ἐμαυτὴν τοὐπὶ τῷδʼ ἐρήσομαι·
946	τί δὴ φρονοῦσά γʼ ἐκ δόμων ἅμʼ ἑσπόμην
947	ξένῳ, προδοῦσα πατρίδα καὶ δόμους ἐμούς;
948	τὴν θεὸν κόλαζε καὶ Διὸς κρείσσων γενοῦ,
949	ὃς τῶν μὲν ἄλλων δαιμόνων ἔχει κράτος,
950	κείνης δὲ δοῦλός ἐστι· συγγνώμη δʼ ἐμοί.
951	ἔνθεν δʼ ἔχοις ἂν εἰς ἔμʼ εὐπρεπῆ λόγον·
952	ἐπεὶ θανὼν γῆς ἦλθʼ Ἀλέξανδρος μυχούς,
953	χρῆν μʼ, ἡνίκʼ οὐκ ἦν θεοπόνητά μου λέχη,
954	λιποῦσαν οἴκους ναῦς ἐπʼ Ἀργείων μολεῖν.
955	ἔσπευδον αὐτὸ τοῦτο· μάρτυρες δέ μοι
956	πύργων πυλωροὶ κἀπὸ τειχέων σκοποί,
957	οἳ πολλάκις μʼ ἐφηῦρον ἐξ ἐπάλξεων
958	πλεκταῖσιν ἐς γῆν σῶμα κλέπτουσαν τόδε.
959	βίᾳ δʼ ὁ καινός μʼ οὗτος ἁρπάσας πόσις
960	Δηίφοβος ἄλοχον εἶχεν ἀκόντων Φρυγῶν.
961	πῶς οὖν ἔτʼ ἂν θνῄσκοιμʼ ἂν ἐνδίκως, πόσι,
961a	
962	πρὸς σοῦ δικαίως, ἣν ὁ μὲν βίᾳ γαμεῖ,
963	τὰ δʼ οἴκοθεν κεῖνʼ ἀντὶ νικητηρίων
964	πικρῶς ἐδούλευσʼ; εἰ δὲ τῶν θεῶν κρατεῖν
965	βούλῃ, τὸ χρῄζειν ἀμαθές ἐστί σου τόδε.
966	βασίλειʼ, ἄμυνον σοῖς τέκνοισι καὶ πάτρᾳ
967	πειθὼ διαφθείρουσα τῆσδʼ, ἐπεὶ λέγει
968	καλῶς κακοῦργος οὖσα· δεινὸν οὖν τόδε.
969	ταῖς θεαῖσι πρῶτα σύμμαχος γενήσομαι
970	καὶ τήνδε δείξω μὴ λέγουσαν ἔνδικα.
971	ἐγὼ γὰρ Ἥραν παρθένον τε Παλλάδα
972	οὐκ ἐς τοσοῦτον ἀμαθίας ἐλθεῖν δοκῶ,
973	ὥσθʼ ἣ μὲν Ἄργος βαρβάροις ἀπημπόλα,
974	Παλλὰς δʼ Ἀθήνας Φρυξὶ δουλεύειν ποτέ,
975	εἰ παιδιαῖσι καὶ χλιδῇ μορφῆς πέρι
976	ἦλθον πρὸς Ἴδην. τοῦ γὰρ οὕνεκʼ ἂν θεὰ
977	Ἥρα τοσοῦτον ἔσχʼ ἔρωτα καλλονῆς;
978	πότερον ἀμείνονʼ ὡς λάβῃ Διὸς πόσιν;
979	ἢ γάμον Ἀθηνᾶ θεῶν τίνος θηρωμένη — 
980	ἣ παρθενείαν πατρὸς ἐξῃτήσατο,
981	φεύγουσα λέκτρα; μὴ ἀμαθεῖς ποίει θεὰς
982	τὸ σὸν κακὸν κοσμοῦσα, μὴ οὐ πείσῃς σοφούς.
983	Κύπριν δʼ ἔλεξας — ταῦτα γὰρ γέλως πολύς — 
984	ἐλθεῖν ἐμῷ ξὺν παιδὶ Μενέλεω δόμους.
985	οὐκ ἂν μένουσʼ ἂν ἥσυχός σʼ ἐν οὐρανῷ
986	αὐταῖς Ἀμύκλαις ἤγαγεν πρὸς Ἴλιον;
987	ἦν οὑμὸς υἱὸς κάλλος ἐκπρεπέστατος,
988	ὁ σὸς δʼ ἰδών νιν νοῦς ἐποιήθη Κύπρις·
989	τὰ μῶρα γὰρ πάντʼ ἐστὶν Ἀφροδίτη βροτοῖς,
990	καὶ τοὔνομʼ ὀρθῶς ἀφροσύνης ἄρχει θεᾶς.
991	ὃν εἰσιδοῦσα βαρβάροις ἐσθήμασι
992	χρυσῷ τε λαμπρὸν ἐξεμαργώθης φρένας.
993	ἐν μὲν γὰρ Ἄργει μίκρʼ ἔχουσʼ ἀνεστρέφου,
994	Σπάρτης δʼ ἀπαλλαχθεῖσα τὴν Φρυγῶν πόλιν
995	χρυσῷ ῥέουσαν ἤλπισας κατακλύσειν
996	δαπάναισιν· οὐδʼ ἦν ἱκανά σοι τὰ Μενέλεω
997	μέλαθρα ταῖς σαῖς ἐγκαθυβρίζειν τρυφαῖς.
998	εἶἑν· βίᾳ γὰρ παῖδα φῄς σʼ ἄγειν ἐμόν·
999	τίς Σπαρτιατῶν ᾔσθετʼ; ἢ ποίαν βοὴν
1000	ἀνωλόλυξας — Κάστορος νεανίου
1001	τοῦ συζύγου τʼ ἔτʼ ὄντος, οὐ κατʼ ἄστρα πω;
1002	ἐπεὶ δὲ Τροίαν ἦλθες Ἀργεῖοί τέ σου
1003	κατʼ ἴχνος, ἦν δὲ δοριπετὴς ἀγωνία,
1004	εἰ μὲν τὰ τοῦδε κρείσσονʼ ἀγγέλλοιτό σοι,
1005	Μενέλαον ᾔνεις, παῖς ὅπως λυποῖτʼ ἐμὸς
1006	ἔχων ἔρωτος ἀνταγωνιστὴν μέγαν·
1007	εἰ δʼ εὐτυχοῖεν Τρῶες, οὐδὲν ἦν ὅδε.
1008	ἐς τὴν τύχην δʼ ὁρῶσα τοῦτʼ ἤσκεις, ὅπως
1009	ἕποιʼ ἅμʼ αὐτῇ, τῇ ἀρετῇ δʼ οὐκ ἤθελες.
1010	κἄπειτα πλεκταῖς σῶμα σὸν κλέπτειν λέγεις
1011	πύργων καθιεῖσʼ, ὡς μένουσʼ ἀκουσίως;
1012	ποῦ δῆτʼ ἐλήφθης ἢ βρόχους ἀρτωμένη
1013	ἢ φάσγανον θήγουσʼ, ἃ γενναία γυνὴ
1014	δράσειεν ἂν ποθοῦσα τὸν πάρος πόσιν;
1015	καίτοι σʼ ἐνουθέτουν γε πολλὰ πολλάκις·
1016	Ὦ θύγατερ, ἔξελθʼ· οἱ δʼ ἐμοὶ παῖδες γάμους
1017	ἄλλους γαμοῦσι, σὲ δʼ ἐπὶ ναῦς Ἀχαιϊκὰς
1018	πέμψω συνεκκλέψασα· καὶ παῦσον μάχης
1019	Ἕλληνας ἡμᾶς τε. ἀλλὰ σοὶ τόδʼ ἦν πικρόν.
1020	ἐν τοῖς Ἀλεξάνδρου γὰρ ὕβριζες δόμοις
1021	καὶ προσκυνεῖσθαι βαρβάρων ὕπʼ ἤθελες·
1022	μεγάλα γὰρ ἦν σοι. — κἀπὶ τοῖσδε σὸν δέμας
1023	ἐξῆλθες ἀσκήσασα κἄβλεψας πόσει
1024	τὸν αὐτὸν αἰθέρʼ, ὦ κατάπτυστον κάρα·
1025	ἣν χρῆν ταπεινὴν ἐν πέπλων ἐρειπίοις,
1026	φρίκῃ τρέμουσαν, κρᾶτʼ ἀπεσκυθισμένην
1027	ἐλθεῖν, τὸ σῶφρον τῆς ἀναιδείας πλέον
1028	ἔχουσαν ἐπὶ τοῖς πρόσθεν ἡμαρτημένοις.
1029	Μενέλαʼ, ἵνʼ εἰδῇς οἷ τελευτήσω λόγον,
1030	στεφάνωσον Ἑλλάδʼ ἀξίως τήνδε κτανὼν
1031	σαυτοῦ, νόμον δὲ τόνδε ταῖς ἄλλαισι θὲς
1032	γυναιξί, θνῄσκειν ἥτις ἂν προδῷ πόσιν.
1033	Μενέλαε, προγόνων τʼ ἀξίως δόμων τε σῶν
1034	τεῖσαι δάμαρτα κἀφελοῦ, πρὸς Ἑλλάδος,
1035	ψόγον τὸ θῆλύ τʼ, εὐγενὴς ἐχθροῖς φανείς.
1036	ἐμοὶ σὺ συμπέπτωκας ἐς ταὐτὸν λόγου,
1037	ἑκουσίως τήνδʼ ἐκ δόμων ἐλθεῖν ἐμῶν
1038	ξένας ἐς εὐνάς· χἡ Κύπρις κόμπου χάριν
1039	λόγοις ἐνεῖται. — βαῖνε λευστήρων πέλας
1040	πόνους τʼ Ἀχαιῶν ἀπόδος ἐν μικρῷ μακροὺς
1041	θανοῦσʼ, ἵνʼ εἰδῇς μὴ καταισχύνειν ἐμέ.
1042	μή, πρός σε γονάτων, τὴν νόσον τὴν τῶν θεῶν
1043	προσθεὶς ἐμοὶ κτάνῃς με, συγγίγνωσκε δέ.
1044	μηδʼ οὓς ἀπέκτεινʼ ἥδε συμμάχους προδῷς·
1045	ἐγὼ πρὸ κείνων καὶ τέκνων σε λίσσομαι.
1046	παῦσαι, γεραιά· τῆσδε δʼ οὐκ ἐφρόντισα.
1047	λέγω δὲ προσπόλοισι πρὸς πρύμνας νεῶν
1048	τήνδʼ ἐκκομίζειν, ἔνθα ναυστολήσεται.
1049	μή νυν νεὼς σοὶ ταὐτὸν ἐσβήτω σκάφος.
1050	τί δʼ ἔστι; μεῖζον βρῖθος ἢ πάροιθʼ ἔχει;
1051	οὐκ ἔστʼ ἐραστὴς ὅστις οὐκ ἀεὶ φιλεῖ.
1052	ὅπως ἂν ἐκβῇ τῶν ἐρωμένων ὁ νοῦς.
1053	ἔσται δʼ ἃ βούλῃ· ναῦν γὰρ οὐκ ἐσβήσεται
1054	ἐς ἥνπερ ἡμεῖς· καὶ γὰρ οὐ κακῶς λέγεις·
1055	ἐλθοῦσα δʼ Ἄργος ὥσπερ ἀξία κακῶς
1056	κακὴ θανεῖται καὶ γυναιξὶ σωφρονεῖν
1057	πάσαισι θήσει. ῥᾴδιον μὲν οὐ τόδε·
1058	ὅμως δʼ ὁ τῆσδʼ ὄλεθρος ἐς φόβον βαλεῖ
1059	τὸ μῶρον αὐτῶν, κἂν ἔτʼ ὦσʼ ἐχθίονες.
1060	οὕτω δὴ τὸν ἐν Ἰλίῳ
1061	ναὸν καὶ θυόεντα βω-
1062	μὸν προύδωκας Ἀχαιοῖς,
1063	ὦ Ζεῦ, καὶ πελάνων φλόγα
1064	σμύρνης αἰθερίας τε κα-
1065	πνὸν καὶ Πέργαμον ἱερὰν
1066	Ἰδαῖά τʼ Ἰδαῖα κισσοφόρα νάπη
1067	χιόνι κατάρυτα ποταμίᾳ
1069	τέρμονα πρωτόβολόν θʼ ἁλίῳ,
1070	τὰν καταλαμπομέναν ζαθέαν θεράπναν.
1071	φροῦδαί σοι θυσίαι χορῶν τʼ
1072	εὔφημοι κέλαδοι κατʼ ὄρ-
1073	φναν τε παννυχίδες θεῶν,
1074	χρυσέων τε ξοάνων τύποι
1075	Φρυγῶν τε ζάθεοι σελᾶ-
1076	ναι συνδώδεκα πλήθει.
1077	μέλει μέλει μοι τάδʼ εἰ φρονεῖς, ἄναξ,
1078	οὐράνιον ἕδρανον ἐπιβεβὼς
1079	αἰθέρα τε πτόλεως ὀλομένας,
1080	ἃν πυρὸς αἰθομένα κατέλυσεν ὁρμά.
1081	ὦ φίλος ὦ πόσι μοι,
1082	σὺ μὲν φθίμενος ἀλαίνεις
1085	ἄθαπτος ἄνυδρος, ἐμὲ δὲ πόντιον σκάφος
1086	ἀίσσον πτεροῖσι πορεύσει
1087	ἱππόβοτον Ἄργος, ἵνα τείχεα
1088	λάινα Κυκλώπιʼ οὐράνια νέμονται.
1089	τέκνων δὲ πλῆθος ἐν πύλαις
1090	δάκρυσι κατᾴορα στένει·
1091	βοᾷ βοᾷ·
1092	Μᾶτερ, ὤμοι, μόναν δή μʼ Ἀχαιοὶ κομί-
1093	ζουσι σέθεν ἀπʼ ὀμμάτων
1094	κυανέαν ἐπὶ ναῦν
1095	εἰναλίαισι πλάταις
1096	ἢ Σαλαμῖνʼ ἱερὰν
1097	ἢ δίπορον κορυφὰν
1098	Ἴσθμιον, ἔνθα πύλας
1099	Πέλοπος ἔχουσιν ἕδραι.
1100	εἴθʼ ἀκάτου Μενέλα
1101	μέσον πέλαγος ἰούσας,
1102	δίπαλτον ἱερὸν ἀνὰ μέσον πλατᾶν πέσοι
1103	Αἰγαίου κεραυνοφαὲς πῦρ,
1105	Ἰλιόθεν ὅτε με πολύδακρυν
1106	Ἑλλάδι λάτρευμα γᾶθεν ἐξορίζει,
1107	χρύσεα δʼ ἔνοπτρα, παρθένων
1108	χάριτας, ἔχουσα τυγχάνει
1109	Διὸς κόρα·
1110	μηδὲ γαῖάν ποτʼ ἔλθοι Λάκαιναν πατρῷ-
1111	όν τε θάλαμον ἑστίας,
1112	μηδὲ πόλιν Πιτάνας
1113	χαλκόπυλόν τε θεάν,
1114	δύσγαμον αἶσχος ἑλὼν
1115	Ἑλλάδι τᾷ μεγάλᾳ
1116	καὶ Σιμοεντιάσιν
1117	μέλεα πάθεα ῥοῇσιν.
1118	ἰὼ ἰώ,
1118a	καίνʼ ἐκ καινῶν μεταβάλλουσαι
1119	χθονὶ συντυχίαι. λεύσσετε Τρώων
1120	τόνδʼ Ἀστυάνακτʼ ἄλοχοι μέλεαι
1121	νεκρόν, ὃν πύργων δίσκημα πικρὸν
1122	Δαναοὶ κτείναντες ἔχουσιν.
1123	Ἑκάβη, νεὼς μὲν πίτυλος εἷς λελειμμένος
1124	λάφυρα τἀπίλοιπʼ Ἀχιλλείου τόκου
1125	μέλλει πρὸς ἀκτὰς ναυστολεῖν Φθιώτιδας·
1126	αὐτὸς δʼ ἀνῆκται Νεοπτόλεμος, καινάς τινας
1127	Πηλέως ἀκούσας συμφοράς, ὥς νιν χθονὸς
1128	Ἄκαστος ἐκβέβληκεν, ὁ Πελίου γόνος.
1129	οὗ θᾶσσον οὕνεκʼ, ἢ χάριν μονῆς ἔχων,
1130	φροῦδος, μετʼ αὐτοῦ δʼ Ἀνδρομάχη, πολλῶν ἐμοὶ
1131	δακρύων ἀγωγός, ἡνίκʼ ἐξώρμα χθονός,
1132	πάτραν τʼ ἀναστένουσα καὶ τὸν Ἕκτορος
1133	τύμβον προσεννέπουσα. καί σφʼ ᾐτήσατο
1134	θάψαι νεκρὸν τόνδʼ, ὃς πεσὼν ἐκ τειχέων
1135	ψυχὴν ἀφῆκεν Ἕκτορος τοῦ σοῦ γόνος·
1136	φόβον τʼ Ἀχαιῶν, χαλκόνωτον ἀσπίδα
1137	τήνδʼ, ἣν πατὴρ τοῦδʼ ἀμφὶ πλεύρʼ ἐβάλλετο,
1138	μή νυν πορεῦσαι Πηλέως ἐφʼ ἑστίαν,
1139	μηδʼ ἐς τὸν αὐτὸν θάλαμον, οὗ νυμφεύσεται
1140	μήτηρ νεκροῦ τοῦδʼ Ἀνδρομάχη, λύπας ὁρᾶν,
1141	ἀλλʼ ἀντὶ κέδρου περιβόλων τε λαΐνων
1142	ἐν τῇδε θάψαι παῖδα· σὰς δʼ ἐς ὠλένας
1143	δοῦναι, πέπλοισιν ὡς περιστείλῃς νεκρὸν
1144	στεφάνοις θʼ, ὅση σοι δύναμις, ὡς ἔχει τὰ σά·
1145	ἐπεὶ βέβηκε, καὶ τὸ δεσπότου τάχος
1146	ἀφείλετʼ αὐτὴν παῖδα μὴ δοῦναι τάφῳ.
1147	ἡμεῖς μὲν οὖν, ὅταν σὺ κοσμήσῃς νέκυν,
1148	γῆν τῷδʼ ἐπαμπισχόντες ἀροῦμεν δόρυ·
1149	σὺ δʼ ὡς τάχιστα πρᾶσσε τἀπεσταλμένα.
1150	ἑνὸς μὲν οὖν μόχθου σʼ ἀπαλλάξας ἔχω·
1151	Σκαμανδρίους γὰρ τάσδε διαπερῶν ῥοὰς
1152	ἔλουσα νεκρὸν κἀπένιψα τραύματα.
1153	ἀλλʼ εἶμʼ ὀρυκτὸν τῷδʼ ἀναρρήξων τάφον,
1154	ὡς σύντομʼ ἡμῖν τἀπʼ ἐμοῦ τε κἀπὸ σοῦ
1155	ἐς ἓν ξυνελθόντʼ οἴκαδʼ ὁρμήσῃ πλάτην.
1156	θέσθʼ ἀμφίτορνον ἀσπίδʼ Ἕκτορος πέδῳ,
1157	λυπρὸν θέαμα κοὐ φίλον λεύσσειν ἐμοί.
1158	ὦ μείζονʼ ὄγκον δορὸς ἔχοντες ἢ φρενῶν,
1159	τί τόνδʼ, Ἀχαιοί, παῖδα δείσαντες φόνον
1160	καινὸν διειργάσασθε; μὴ Τροίαν ποτὲ
1161	πεσοῦσαν ὀρθώσειεν; οὐδὲν ἦτʼ ἄρα,
1162	ὅθʼ Ἕκτορος μὲν εὐτυχοῦντος ἐς δόρυ
1163	διωλλύμεσθα μυρίας τʼ ἄλλης χερός,
1164	πόλεως δʼ ἁλούσης καὶ Φρυγῶν ἐφθαρμένων
1165	βρέφος τοσόνδʼ ἐδείσατʼ· οὐκ αἰνῶ φόβον,
1166	ὅστις φοβεῖται μὴ διεξελθὼν λόγῳ.
1167	ὦ φίλταθʼ, ὥς σοι θάνατος ἦλθε δυστυχής.
1168	εἰ μὲν γὰρ ἔθανες πρὸ πόλεως, ἥβης τυχὼν
1169	γάμων τε καὶ τῆς ἰσοθέου τυραννίδος,
1170	μακάριος ἦσθʼ ἄν, εἴ τι τῶνδε μακάριον·
1171	νῦν δʼ αὔτʼ ἰδὼν μὲν γνούς τε σῇ ψυχῇ, τέκνον,
1172	οὐκ οἶσθʼ, ἐχρήσω δʼ οὐδὲν ἐν δόμοις ἔχων.
1173	δύστηνε, κρατὸς ὥς σʼ ἔκειρεν ἀθλίως
1174	τείχη πατρῷα, Λοξίου πυργώματα,
1175	ὃν πόλλʼ ἐκήπευσʼ ἡ τεκοῦσα βόστρυχον
1176	φιλήμασίν τʼ ἔδωκεν, ἔνθεν ἐκγελᾷ
1177	ὀστέων ῥαγέντων φόνος, ἵνʼ αἰσχρὰ μὴ λέγω.
1178	ὦ χεῖρες, ὡς εἰκοὺς μὲν ἡδείας πατρὸς
1179	κέκτησθʼ, ἐν ἄρθροις δʼ ἔκλυτοι πρόκεισθέ μοι.
1180	ὦ πολλὰ κόμπους ἐκβαλὸν φίλον στόμα,
1181	ὄλωλας, ἐψεύσω μʼ, ὅτʼ ἐσπίπτων πέπλους,
1182	Ὦ μῆτερ, ηὔδας, ἦ πολύν σοι βοστρύχων
1183	πλόκαμον κεροῦμαι, πρὸς τάφον θʼ ὁμηλίκων
1184	κώμους ἀπάξω, φίλα διδοὺς προσφθέγματα.
1185	σὺ δʼ οὐκ ἔμʼ, ἀλλʼ ἐγὼ σὲ τὸν νεώτερον,
1186	γραῦς ἄπολις ἄτεκνος, ἄθλιον θάπτω νεκρόν.
1187	οἴμοι, τὰ πόλλʼ ἀσπάσμαθʼ αἵ τʼ ἐμαὶ τροφαὶ
1188	ὕπνοι τʼ ἐκεῖνοι φροῦδά μοι. τί καί ποτε
1189	γράψειεν ἄν σε μουσοποιὸς ἐν τάφῳ;
1190	Τὸν παῖδα τόνδʼ ἔκτειναν Ἀργεῖοί ποτε
1191	δείσαντες; — αἰσχρὸν τοὐπίγραμμά γʼ Ἑλλάδι.
1192	ἀλλʼ οὖν πατρῴων οὐ λαχὼν ἕξεις ὅμως
1193	ἐν ᾗ ταφήσῃ χαλκόνωτον ἰτέαν.
1194	ὦ καλλίπηχυν Ἕκτορος βραχίονα
1195	σῴζουσʼ, ἄριστον φύλακʼ ἀπώλεσας σέθεν.
1196	ὡς ἡδὺς ἐν πόρπακι σῷ κεῖται τύπος
1197	ἴτυός τʼ ἐν εὐτόρνοισι περιδρόμοις ἱδρώς,
1198	ὃν ἐκ μετώπου πολλάκις πόνους ἔχων
1199	ἔσταζεν Ἕκτωρ προστιθεὶς γενειάδι.
1200	φέρετε, κομίζετʼ ἀθλίῳ κόσμον νεκρῷ
1201	ἐκ τῶν παρόντων· οὐ γὰρ ἐς κάλλος τύχας
1202	δαίμων δίδωσιν· ὧν δʼ ἔχω, λήψῃ τάδε.
1203	θνητῶν δὲ μῶρος ὅστις εὖ πράσσειν δοκῶν
1204	βέβαια χαίρει· τοῖς τρόποις γὰρ αἱ τύχαι,
1205	ἔμπληκτος ὡς ἄνθρωπος, ἄλλοτʼ ἄλλοσε
1206	πηδῶσι, κοὐδεὶς αὐτὸς εὐτυχεῖ ποτε.
1207	καὶ μὴν πρόχειρον αἵδε σοι σκυλευμάτων
1208	Φρυγίων φέρουσι κόσμον ἐξάπτειν νεκρῷ.
1209	ὦ τέκνον, οὐχ ἵπποισι νικήσαντά σε
1210	οὐδʼ ἥλικας τόξοισιν, οὓς Φρύγες νόμους
1211	τιμῶσιν, οὐκ ἐς πλησμονὰς θηρωμένη,
1212	μήτηρ πατρός σοι προστίθησʼ ἀγάλματα
1213	τῶν σῶν ποτʼ ὄντων· νῦν δέ σʼ ἡ θεοστυγὴς
1214	ἀφείλεθʼ Ἑλένη, πρὸς δὲ καὶ ψυχὴν σέθεν
1215	ἔκτεινε καὶ πάντʼ οἶκον ἐξαπώλεσεν.
1216	ἒ ἔ, φρενῶν
1217	ἔθιγες ἔθιγες· ὦ μέγας ἐμοί ποτʼ ἂν
1217a	ἀνάκτωρ πόλεως.
1218	ἃ δʼ ἐν γάμοισι χρῆν σε προσθέσθαι χροῒ
1219	Ἀσιατίδων γήμαντα τὴν ὑπερτάτην,
1220	Φρύγια πέπλων ἀγάλματʼ ἐξάπτω χροός.
1221	σύ τʼ, ὦ ποτʼ οὖσα καλλίνικε, μυρίων
1222	μῆτερ τροπαίων, Ἕκτορος φίλον σάκος,
1223	στεφανοῦ· θανῇ γὰρ οὐ θανοῦσα σὺν νεκρῷ·
1224	ἐπεὶ σὲ πολλῷ μᾶλλον ἢ τὰ τοῦ σοφοῦ
1225	κακοῦ τʼ Ὀδυσσέως ἄξιον τιμᾶν ὅπλα.
1226	αἰαῖ αἰαῖ· πικρὸν ὄδυρμα 
1228	γαῖά σʼ ὦ τέκνον δέξεται.
1229	στέναζε, μᾶτερ,
1229b	αἰαῖ.
1230	νεκρῶν ἴακχον.
1230b	οἴμοι μοι .
1231	οἴμοι δῆτα σῶν ἀλάστων κακῶν.
1232	τελαμῶσιν ἕλκη τὰ μὲν ἐγώ σʼ ἰάσομαι,
1233	τλήμων ἰατρός, ὄνομʼ ἔχουσα, τἄργα δʼ οὔ·
1234	τὰ δʼ ἐν νεκροῖσι φροντιεῖ πατὴρ σέθεν.
1235	ἄρασσʼ ἄρασσε κρᾶτα
1236	πιτύλους διδοῦσα χειρός,
1237	ἰώ μοί μοι.
1238	ὦ φίλταται γυναῖκες 
1239	Ἑκάβη, σὰς ἔνεπε· τίνα θροεῖς αὐδάν;
1240	οὐκ ἦν ἄρʼ ἐν θεοῖσι πλὴν οὑμοὶ πόνοι
1241	Τροία τε πόλεων ἔκκριτον μισουμένη,
1242	μάτην δʼ ἐβουθυτοῦμεν. εἰ δὲ μὴ θεὸς
1243	ἔστρεψε τἄνω περιβαλὼν κάτω χθονός,
1244	ἀφανεῖς ἂν ὄντες οὐκ ἂν ὑμνήθημεν ἂν
1245	μούσαις ἀοιδὰς δόντες ὑστέρων βροτῶν.
1246	χωρεῖτε, θάπτετʼ ἀθλίῳ τύμβῳ νεκρόν·
1247	ἔχει γὰρ οἷα δεῖ γε νερτέρων στέφη.
1248	δοκῶ δὲ τοῖς θανοῦσι διαφέρειν βραχύ,
1249	εἰ πλουσίων τις τεύξεται κτερισμάτων·
1250	κενὸν δὲ γαύρωμʼ ἐστὶ τῶν ζώντων τόδε.
1251	ἰὼ ἰώ·
1251a	μελέα μήτηρ, ἣ τὰς μεγάλας
1252	ἐλπίδας ἐν σοὶ κατέκναψε βίου.
1253	μέγα δʼ ὀλβισθεὶς ὡς ἐκ πατέρων
1254	ἀγαθῶν ἐγένου,
1255	δεινῷ θανάτῳ διόλωλας.
1256	ἔα ἔα·
1256a	τίνας Ἰλιάσιν ταῖσδʼ ἐν κορυφαῖς
1257	λεύσσω φλογέας δαλοῖσι χέρας
1258	διερέσσοντας; μέλλει Τροίᾳ
1259	καινόν τι κακὸν προσέσεσθαι.
1260	αὐδῶ λοχαγοῖς, οἳ τέταχθʼ ἐμπιμπράναι
1261	Πριάμου τόδʼ ἄστυ, μηκέτʼ ἀργοῦσαν φλόγα
1262	ἐν χειρὶ σῴζειν, ἀλλὰ πῦρ ἐνιέναι,
1263	ὡς ἂν κατασκάψαντες Ἰλίου πόλιν
1264	στελλώμεθʼ οἴκαδʼ ἄσμενοι Τροίας ἄπο.
1265	ὑμεῖς δʼ, ἵνʼ αὑτὸς λόγος ἔχῃ μορφὰς δύο,
1266	χωρεῖτε, Τρώων παῖδες, ὀρθίαν ὅταν
1267	σάλπιγγος ἠχὼ δῶσιν ἀρχηγοὶ στρατοῦ,
1268	πρὸς ναῦς Ἀχαιῶν, ὡς ἀποστέλλησθε γῆς.
1269	σύ τʼ, ὦ γεραιὰ δυστυχεστάτη γύναι,
1270	ἕπου. μεθήκουσίν σʼ Ὀδυσσέως πάρα
1271	οἵδʼ, ᾧ σε δούλην κλῆρος ἐκπέμπει πάτρας.
1272	οἲ ʼγὼ τάλαινα· τοῦτο δὴ τὸ λοίσθιον
1273	καὶ τέρμα πάντων τῶν ἐμῶν ἤδη κακῶν·
1274	ἔξειμι πατρίδος, πόλις ὑφάπτεται πυρί.
1275	ἀλλʼ, ὦ γεραιὲ πούς, ἐπίσπευσον μόλις,
1276	ὡς ἀσπάσωμαι τὴν ταλαίπωρον πόλιν.
1277	ὦ μεγάλα δή ποτʼ ἀμπνέουσʼ ἐν βαρβάροις
1278	Τροία, τὸ κλεινὸν ὄνομʼ ἀφαιρήσῃ τάχα.
1279	πιμπρᾶσί σʼ, ἡμᾶς δʼ ἐξάγουσʼ ἤδη χθονὸς
1280	δούλας· ἰὼ θεοί. καὶ τί τοὺς θεοὺς καλῶ;
1281	καὶ πρὶν γὰρ οὐκ ἤκουσαν ἀνακαλούμενοι.
1282	φέρʼ ἐς πυρὰν δράμωμεν· ὡς κάλλιστά μοι
1283	σὺν τῇδε πατρίδι κατθανεῖν πυρουμένῃ.
1284	ἐνθουσιᾷς, δύστηνε, τοῖς σαυτῆς κακοῖς.
1285	ἀλλʼ ἄγετε, μὴ φείδεσθʼ· Ὀδυσσέως δὲ χρὴ
1286	ἐς χεῖρα δοῦναι τήνδε καὶ πέμπειν γέρας.
1287	ὀττοτοτοτοτοῖ.
1288	Κρόνιε, πρύτανι Φρύγιε, γενέτα
1289	πάτερ, ἀνάξια τᾶς Δαρδάνου
1290	γονᾶς τάδʼ οἷα πάσχομεν δέδορκας;
1291	δέδορκεν, ἁ δὲ μεγαλόπολις
1292	ἄπολις ὄλωλεν οὐδʼ ἔτʼ ἔστι Τροία.
1294	ὀττοτοτοτοτοῖ.
1295	λέλαμπεν Ἴλιος, Περ-
1296	γάμων τε πυρὶ καταίθεται τέραμνα
1297	καὶ πόλις ἄκρα τε τειχέων.
1298	πτέρυγι δὲ καπνὸς ὥς τις οὐ-
1299	ρανίᾳ πεσοῦσα δορὶ καταφθίνει γᾶ.
1300	μαλερὰ μέλαθρα πυρὶ κατάδρομα
1301	δαΐῳ τε λόγχᾳ.
1302	ἰὼ γᾶ τρόφιμε τῶν ἐμῶν τέκνων.
1303	ἓ ἕ.
1303a	ὦ τέκνα, κλύετε, μάθετε ματρὸς αὐδάν.
1304	ἰαλέμῳ τοὺς θανόντας ἀπύεις.
1305	γεραιά γʼ ἐς πέδον τιθεῖσα μέλεα καὶ
1306	χερσὶ γαῖαν κτυποῦσα δισσαῖς.
1307	διάδοχά σοι γόνυ τίθημι γαίᾳ
1308	τοὺς ἐμοὺς καλοῦσα νέρθεν
1309	ἀθλίους ἀκοίτας.
1310	ἀγόμεθα φερόμεθʼ 
1310b	ἄλγος ἄλγος βοᾷς.
1311	δούλειον ὑπὸ μέλαθρον.
1311b	ἐκ πάτρας γʼ ἐμᾶς.
1312	ἰώ.
1312a	Πρίαμε Πρίαμε, σὺ μὲν ὀλόμενος
1313	ἄταφος ἄφιλος
1314	ἄτας ἐμᾶς ἄιστος εἶ.
1315	μέλας γὰρ ὄσσε κατεκάλυψε
1316	θάνατος ὅσιος ἀνοσίαις σφαγαῖσιν.
1317	ἰὼ θεῶν μέλαθρα καὶ πόλις φίλα,
1317a	ἓ ἕ.
1318	τὰν φόνιον ἔχετε φλόγα δορός τε λόγχαν.
1319	τάχʼ ἐς φίλαν γᾶν πεσεῖσθʼ ἀνώνυμοι.
1320	κόνις δʼ ἴσα καπνῷ πτέρυγι πρὸς αἰθέρα
1321	ᾆστον οἴκων ἐμῶν με θήσει.
1322	ὄνομα δὲ γᾶς ἀφανὲς εἶσιν· ἄλλᾳ δʼ
1323	ἄλλο φροῦδον, οὐδʼ ἔτʼ ἔστιν
1324	ἁ τάλαινα Τροία.
1325	ἐμάθετʼ, ἐκλύετε;
1325b	Περγάμων γε κτύπον.
1326	ἔνοσις ἅπασαν ἔνοσις 
1326b	ἐπικλύσει πόλιν.
1327	ἰώ·
1328	τρομερὰ μέλεα, φέρετʼ ἐμὸν ἴχνος·
1329	ἴτʼ ἐπί, τάλανα,
1330	δούλειον ἁμέραν βίου.
1331	ἰὼ τάλαινα πόλις· ὅμως δὲ
1332	πρόφερε πόδα σὸν ἐπὶ πλάτας Ἀχαιῶν.
