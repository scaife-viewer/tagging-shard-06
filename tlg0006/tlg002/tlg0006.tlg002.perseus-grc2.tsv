0	
1	Ὦ δώματ’ Ἀδμήτειʼ, ἐν οἷς ἔτλην ἐγὼ 
2	θῆσσαν τράπεζαν αἰνέσαι θεός περ ὤν. 
3	Ζεὺς γὰρ κατακτὰς παῖδα τὸν ἐμὸν αἴτιος 
4	Ἀσκληπιόν, στέρνοισιν ἐμβαλὼν φλόγα· 
5	οὗ δὴ χολωθεὶς τέκτονας Δίου πυρὸς 
6	κτείνω Κύκλωπας· καί με θητεύειν πατὴρ 
7	θνητῷ παρ’ ἀνδρὶ τῶνδ’ ἄποιν’ ἠνάγκασεν. 
8	ἐλθὼν δὲ γαῖαν τήνδ’ ἐβουφόρβουν ξένῳ, 
9	καὶ τόνδ’ ἔσῳζον οἶκον ἐς τόδ’ ἡμέρας. 
10	ὁσίου γὰρ ἀνδρὸς ὅσιος ὢν ἐτύγχανον 
11	παιδὸς Φέρητος, ὃν θανεῖν ἐρρυσάμην, 
12	Μοίρας δολώσας· ᾔνεσαν δέ μοι θεαὶ 
13	Ἄδμητον ᾅδην τὸν παραυτίκ’ ἐκφυγεῖν, 
14	ἄλλον διαλλάξαντα τοῖς κάτω νεκρόν. 
15	πάντας δ’ ἐλέγξας καὶ διεξελθὼν φίλους, 
16	πατέρα γεραιάν θ’ ἥ σφ’ ἔτικτε μητέρα, 
17	οὐχ ηὗρε πλὴν γυναικὸς ὅστις ἤθελε 
18	θανὼν πρὸ κείνου μηκέτ’ εἰσορᾶν φάος· 
19	ἣ νῦν κατ’ οἴκους ἐν χεροῖν βαστάζεται 
20	ψυχορραγοῦσα· τῇδε γάρ σφ’ ἐν ἡμέρᾳ 
21	θανεῖν πέπρωται καὶ μεταστῆναι βίου. 
22	ἐγὼ δέ, μὴ μίασμά μ’ ἐν δόμοις κίχῃ, 
23	λείπω μελάθρων τῶνδε φιλτάτην στέγην. 
24	ἤδη δὲ τόνδε Θάνατον εἰσορῶ πέλας, 
25	ἱερῆ θανόντων, ὅς νιν εἰς Ἅιδου δόμους 
26	μέλλει κατάξειν· συμμέτρως δ’ ἀφίκετο, 
27	φρουρῶν τόδ’ ἦμαρ ᾧ θανεῖν αὐτὴν χρεών. 
28	ἆ ἆ· 
29	τί σὺ πρὸς μελάθροις; τί σὺ τῇδε πολεῖς, 
30	Φοῖβʼ; ἀδικεῖς αὖ τιμὰς ἐνέρων 
31	ἀφοριζόμενος καὶ καταπαύων; 
32	οὐκ ἤρκεσέ σοι μόρον Ἀδμήτου 
33	διακωλῦσαι, Μοίρας δολίῳ 
34	σφήλαντι τέχνῃ; νῦν δ’ ἐπὶ τῇδ’ αὖ 
35	χέρα τοξήρη φρουρεῖς ὁπλίσας, 
36	ἣ τόδ’ ὑπέστη πόσιν ἐκλύσασ’ 
37	αὐτὴ προθανεῖν Πελίου παῖς. 
38	θάρσει· δίκην τοι καὶ λόγους κεδνοὺς ἔχω. 
39	τί δῆτα τόξων ἔργον, εἰ δίκην ἔχεις; 
40	σύνηθες αἰεὶ ταῦτα βαστάζειν ἐμοί. 
41	καὶ τοῖσδέ γ’ οἴκοις ἐκδίκως προσωφελεῖν. 
42	φίλου γὰρ ἀνδρὸς συμφοραῖς βαρύνομαι. 
43	καὶ νοσφιεῖς με τοῦδε δευτέρου νεκροῦ; 
44	ἀλλ’ οὐδ’ ἐκεῖνον πρὸς βίαν σ’ ἀφειλόμην. 
45	πῶς οὖν ὑπὲρ γῆς ἐστι κοὐ κάτω χθονός; 
46	δάμαρτ’ ἀμείψας, ἣν σὺ νῦν ἥκεις μέτα. 
47	κἀπάξομαί γε νερτέρων ὑπὸ χθόνα. 
48	λαβὼν ἴθʼ· οὐ γὰρ οἶδ’ ἂν εἰ πείσαιμί σε. 
49	κτείνειν γ’ ὃν ἂν χρῇ; τοῦτο γὰρ τετάγμεθα. 
50	οὔκ, ἀλλὰ τοῖς μέλλουσι θάνατον ἐμβαλεῖν. 
51	ἔχω λόγον δὴ καὶ προθυμίαν σέθεν. 
52	ἔστ’ οὖν ὅπως Ἄλκηστις ἐς γῆρας μόλοι; 
53	οὐκ ἔστι· τιμαῖς κἀμὲ τέρπεσθαι δόκει. 
54	οὔτοι πλέον γ’ ἂν ἢ μίαν ψυχὴν λάβοις. 
55	νέων φθινόντων μεῖζον ἄρνυμαι γέρας. 
56	κἂν γραῦς ὄληται, πλουσίως ταφήσεται. 
57	πρὸς τῶν ἐχόντων, Φοῖβε, τὸν νόμον τίθης. 
58	πῶς εἶπας; ἀλλ’ ἦ καὶ σοφὸς λέληθας ὤν; 
59	ὠνοῖντ’ ἂν οἷς πάρεστι γηραιοὺς θανεῖν. 
60	οὔκουν δοκεῖ σοι τήνδε μοι δοῦναι χάριν; 
61	οὐ δῆτʼ· ἐπίστασαι δὲ τοὺς ἐμοὺς τρόπους. 
62	ἐχθρούς γε θνητοῖς καὶ θεοῖς στυγουμένους. 
63	οὐκ ἂν δύναιο πάντ’ ἔχειν ἃ μή σε δεῖ. 
64	ἦ μὴν σὺ παύσῃ καίπερ ὠμὸς ὢν ἄγαν· 
65	τοῖος Φέρητος εἶσι πρὸς δόμους ἀνήρ, 
66	Εὐρυσθέως πέμψαντος ἵππειον μέτα 
67	ὄχημα Θρῄκης ἐκ τόπων δυσχειμέρων, 
68	ὃς δὴ ξενωθεὶς τοῖσδ’ ἐν Ἀδμήτου δόμοις 
69	βίᾳ γυναῖκα τήνδε σ’ ἐξαιρήσεται. 
70	κοὔθ’ ἡ παρ’ ἡμῶν σοι γενήσεται χάρις 
71	δράσεις θ’ ὁμοίως ταῦτʼ, ἀπεχθήσῃ τ’ ἐμοί. 
72	πόλλ’ ἂν σὺ λέξας οὐδὲν ἂν πλέον λάβοις· 
73	ἡ δ’ οὖν γυνὴ κάτεισιν εἰς Ἅιδου δόμους. 
74	στείχω δ’ ἐπ’ αὐτήν, ὡς κατάρξωμαι ξίφει· 
75	ἱερὸς γὰρ οὗτος τῶν κατὰ χθονὸς θεῶν 
76	ὅτου τόδ’ ἔγχος κρατὸς ἁγνίσῃ τρίχα. 
77	—τί ποθ’ ἡσυχία πρόσθεν μελάθρων; 
78	—τί σεσίγηται δόμος Ἀδμήτου; 
79	—ἀλλ’ οὐδὲ φίλων πέλας οὐδείς, 
80	ὅστις ἂν εἴποι πότερον φθιμένην 
81	βασίλεαν πενθεῖν χρή μʼ , ἢ ζῶσ’ ἔτι 
82	φῶς τόδε λεύσσει Πελίου παῖς 
83	Ἄλκηστις, ἐμοὶ πᾶσί τ’ ἀρίστη 
84	δόξασα γυνὴ 
85	πόσιν εἰς αὑτῆς γεγενῆσθαι. 
86	—κλύει τις ἢ στεναγμὸν ἢ 
87	χειρῶν κτύπον κατὰ στέγας 
88	ἢ γόον ὡς πεπραγμένων; 
89	—οὐ μὰν οὐδέ τις ἀμφιπόλων στα- 
90	τίζεται ἀμφὶ πύλας. εἰ 
91	γὰρ μετακύμιος ἄτας, 
92	ὦ Παιάν, φανείης. 
93	—οὔ τἂν φθιμένης γ’ ἐσιώπων. 
94	—νέκυς ἤδη. 
94a	—οὐ δὴ φροῦδός γ’ ἐξ οἴκων. 
95	—πόθεν; οὐκ αὐχῶ. τί σε θαρσύνει; 
96	—πῶς ἂν ἔρημον τάφον Ἄδμητος 
96a	
97	κεδνῆς ἂν ἔπραξε γυναικός; 
98	—πυλῶν πάροιθε δ’ οὐχ ὁρῶ 
99	πηγαῖον ὡς νομίζεται 
100	χέρνιβ’ ἐπὶ φθιτῶν πύλαις. 
101	—χαίτα τ’ οὔτις ἐπὶ προθύροις το- 
102	μαῖος, ἃ δὴ νεκύων πέν- 
103	θει πίτνει· οὐ νεολαία 
104	δουπεῖ χεὶρ γυναικῶν. 
105	—καὶ μὴν τόδε κύριον ἦμαρ . . . 
106	—τί τόδ’ αὐδᾷς; 
107	—ᾧ χρή σφε μολεῖν κατὰ γαίας. 
108	—ἔθιγες ψυχᾶς, ἔθιγες δὲ φρενῶν. 
109	—χρὴ τῶν ἀγαθῶν διακναιομένων 
110	πενθεῖν ὅστις 
111	χρηστὸς ἀπ’ ἀρχῆς νενόμισται. 
112	—ἀλλ’ οὐδὲ ναυκληρίαν 
113	ἔσθ’ ὅποι τις αἴας 
114	στείλας, ἢ Λυκίαν 
115	εἴτ’ ἐπὶ τὰς ἀνύδρους 
116	Ἀμμωνιάδας ἕδρας , 
117	δυστάνου παραλύσαι 
118	ψυχάν· μόρος γὰρ ἀπότομος 
119	πλάθει· θεῶν δ’ ἐπ’ ἐσχάραις 
120	οὐκ ἔχω ἐπὶ τίνα 
121	μηλοθύταν πορευθῶ. 
122	—μόνος δ’ ἄν, εἰ φῶς τόδ’ ἦν 
123	ὄμμασιν δεδορκὼς 
124	Φοίβου παῖς, προλιποῦσ’ 
125	ἦλθεν ἕδρας σκοτίους 
126	Ἅιδα τε πύλας· 
127	δμαθέντας γὰρ ἀνίστη, 
128	πρὶν αὐτὸν εἷλε διόβολον 
129	πλῆκτρον πυρὸς κεραυνίου. 
130	νῦν δὲ τίν’ ἔτι βίου 
131	ἐλπίδα προσδέχωμαι; 
132	—πάντα γὰρ ἤδη τετέλεσται βασιλεῦσι, 
133	πάντων δὲ θεῶν ἐπὶ βωμοῖς 
134	αἱμόρραντοι θυσίαι πλήρεις· 
135	οὐδ’ ἔστι κακῶν ἄκος οὐδέν. 
136	ἀλλ’ ἥδ’ ὀπαδῶν ἐκ δόμων τις ἔρχεται 
137	δακρυρροοῦσα, τίνα τύχην ἀκούσομαι; 
138	πενθεῖν μέν, εἴ τι δεσπόταισι τυγχάνει, 
139	συγγνωστόν· εἰ δ’ ἔτ’ ἐστὶν ἔμψυχος γυνὴ 
140	εἴτ’ οὖν ὄλωλεν εἰδέναι βουλοίμεθ’ ἄν. 
141	καὶ ζῶσαν εἰπεῖν καὶ θανοῦσαν ἔστι σοι. 
142	καὶ πῶς ἂν αὑτὸς κατθάνοι τε καὶ βλέποι; 
143	ἤδη προνωπής ἐστι καὶ ψυχορραγεῖ. 
144	ὦ τλῆμον, οἵας οἷος ὢν ἁμαρτάνεις. 
145	οὔπω τόδ’ οἶδε δεσπότης, πρὶν ἂν πάθῃ. 
146	ἐλπὶς μὲν οὐκέτ’ ἐστὶ σῴζεσθαι βίον; 
147	πεπρωμένη γὰρ ἡμέρα βιάζεται. 
148	οὔκουν ἐπ’ αὐτῇ πράσσεται τὰ πρόσφορα; 
149	κόσμος γ’ ἕτοιμος, ᾧ σφε συνθάψει πόσις. 
150	ἴστω νυν εὐκλεής γε κατθανουμένη 
151	γυνή τ’ ἀρίστη τῶν ὑφ’ ἡλίῳ, μακρῷ. 
152	πῶς δ’ οὐκ ἀρίστη; τίς δ’ ἐναντιώσεται; 
153	τί χρὴ γενέσθαι τὴν ὑπερβεβλημένην 
154	γυναῖκα; πῶς δ’ ἂν μᾶλλον ἐνδείξαιτό τις 
155	πόσιν προτιμῶσ’ ἢ θέλουσ’ ὑπερθανεῖν; 
156	καὶ ταῦτα μὲν δὴ πᾶσ’ ἐπίσταται πόλις· 
157	ἃ δ’ ἐν δόμοις ἔδρασε θαυμάσῃ κλύων. 
158	ἐπεὶ γὰρ ᾔσθεθ’ ἡμέραν τὴν κυρίαν 
159	ἥκουσαν, ὕδασι ποταμίοις λευκὸν χρόα 
160	ἐλούσατʼ, ἐκ δ’ ἑλοῦσα κεδρίνων δόμων 
161	ἐσθῆτα κόσμον τ’ εὐπρεπῶς ἠσκήσατο, 
162	καὶ στᾶσα πρόσθεν Ἑστίας κατηύξατο· 
163	Δέσποινʼ, ἐγὼ γὰρ ἔρχομαι κατὰ χθονός, 
164	πανύστατόν σε προσπίτνουσ’ αἰτήσομαι, 
165	τέκν’ ὀρφανεῦσαι τἀμά· καὶ τῷ μὲν φίλην 
166	σύζευξον ἄλοχον, τῇ δὲ γενναῖον πόσιν. 
167	μηδ’ ὥσπερ αὐτῶν ἡ τεκοῦσ’ ἀπόλλυμαι 
168	θανεῖν ἀώρους παῖδας, ἀλλ’ εὐδαίμονας 
169	ἐν γῇ πατρῴᾳ τερπνὸν ἐκπλῆσαι βίον. 
170	πάντας δὲ βωμούς, οἳ κατ’ Ἀδμήτου δόμους, 
171	προσῆλθε κἀξέστεψε καὶ προσηύξατο, 
172	πτόρθων ἀποσχίζουσα μυρσίνης φόβην, 
173	ἄκλαυτος ἀστένακτος, οὐδὲ τοὐπιὸν 
174	κακὸν μεθίστη χρωτὸς εὐειδῆ φύσιν. 
175	κἄπειτα θάλαμον ἐσπεσοῦσα καὶ λέχος, 
176	ἐνταῦθα δὴ ʼδάκρυσε καὶ λέγει τάδε· 
177	Ὦ λέκτρον, ἔνθα παρθένει’ ἔλυσ’ ἐγὼ 
178	κορεύματ’ ἐκ τοῦδ’ ἀνδρός, οὗ θνῄσκω πέρι, 
179	χαῖρʼ· οὐ γὰρ ἐχθαίρω σʼ· ἀπώλεσας δ’ ἐμὲ 
180	μόνην· προδοῦναι γάρ σ’ ὀκνοῦσα καὶ πόσιν 
181	θνῄσκω. σὲ δ’ ἄλλη τις γυνὴ κεκτήσεται, 
182	σώφρων μὲν οὐκ ἂν μᾶλλον, εὐτυχὴς δ’ ἴσως. 
183	κυνεῖ δὲ προσπίτνουσα, πᾶν δὲ δέμνιον 
184	ὀφθαλμοτέγκτῳ δεύεται πλημμυρίδι. 
185	ἐπεὶ δὲ πολλῶν δακρύων εἶχεν κόρον, 
186	στείχει προνωπὴς ἐκπεσοῦσα δεμνίων, 
187	καὶ πολλὰ θαλάμων ἐξιοῦσ’ ἐπεστράφη 
188	κἄρριψεν αὑτὴν αὖθις ἐς κοίτην πάλιν. 
189	παῖδες δὲ πέπλων μητρὸς ἐξηρτημένοι 
190	ἔκλαιον· ἣ δὲ λαμβάνουσ’ ἐς ἀγκάλας 
191	ἠσπάζετ’ ἄλλοτ’ ἄλλον, ὡς θανουμένη. 
192	πάντες δ’ ἔκλαιον οἰκέται κατὰ στέγας 
193	δέσποιναν οἰκτίροντες. ἣ δὲ δεξιὰν 
194	προύτειν’ ἑκάστῳ, κοὔτις ἦν οὕτω κακὸς 
195	ὃν οὐ προσεῖπε καὶ προσερρήθη πάλιν. 
196	τοιαῦτ’ ἐν οἴκοις ἐστὶν Ἀδμήτου κακά. 
197	καὶ κατθανών τἂν ὤλετʼ, ἐκφυγών δ’ ἔχει 
198	τοσοῦτον ἄλγος, οὗ ποτ’—οὐ λελήσεται. 
199	ἦ που στενάζει τοισίδ’ Ἄδμητος κακοῖς, 
200	ἐσθλῆς γυναικὸς εἰ στερηθῆναί σφε χρή; 
201	κλαίει γ’ ἄκοιτιν ἐν χεροῖν φίλην ἔχων, 
202	καὶ μὴ προδοῦναι λίσσεται, τἀμήχανα 
203	ζητῶν· φθίνει γὰρ καὶ μαραίνεται νόσῳ. 
204	παρειμένη δέ, χειρὸς ἄθλιον βάρος 
204a	
205	ὅμως δὲ καίπερ σμικρὸν ἐμπνέουσ’ ἔτι 
206	βλέψαι πρὸς αὐγὰς βούλεται τὰς ἡλίου 
207	ὡς οὔποτ’ αὖθις, ἀλλὰ νῦν πανύστατον. 
208	ἀκτῖνα κύκλον θ’ ἡλίου προσόψεται.
209	ἀλλ’ εἶμι καὶ σὴν ἀγγελῶ παρουσίαν· 
210	οὐ γάρ τι πάντες εὖ φρονοῦσι κοιράνοις, 
211	ὥστ’ ἐν κακοῖσιν εὐμενεῖς παρεστάναι· 
212	σὺ δ’ εἶ παλαιὸς δεσπόταις ἐμοῖς φίλος. 
213	— ἰὼ Ζεῦ, τίς ἂν πῶς πᾷ πόρος κακῶν 
214	γένοιτο καὶ λύσις τύχας 
214a	ἃ πάρεστι κοιράνοις; 
215	—αἰαῖ· εἶσί τις; ἢ τέμω τρίχα, 
216	καὶ μέλανα στολμὸν πέπλων 
217	ἀμφιβαλώμεθ’ ἤδη; 
218	—δῆλα μέν, φίλοι, δῆλά γʼ, ἀλλ’ ὅμως 
219	θεοῖσιν εὐχώμεσθα· θεῶν 
219a	γὰρ δύναμις μεγίστα. 
220	—ὦναξ Παιάν, 
221	ἔξευρε μηχανάν τιν’ Ἀδμήτῳ κακῶν. 
222	—πόριζε δὴ πόριζε· καὶ πάρος γὰρ 
223	τοῦδ’ ἐφεῦρες , καὶ νῦν 
224	λυτήριος ἐκ θανάτου γενοῦ, 
225	φόνιον δ’ ἀπόπαυσον Ἅιδαν. 
226	— παπαῖ 
226a	ὦ παῖ Φέρητος, οἷ’ ἔπρα- 
227	ξας δάμαρτος σᾶς στερείς. 
228	—αἰαῖ· ἄξια καὶ σφαγᾶς τάδε, 
229	καὶ πλέον ἢ βρόχῳ δέρην 
230	οὐρανίῳ πελάσσαι; 
231	τὰν γὰρ οὐ φίλαν ἀλλὰ φιλτάταν 
232	γυναῖκα κατθανοῦσαν ἐν 
233	ἄματι τῷδ’ ἐπόψῃ. 
234	—ἰδοὺ ἰδού, 
234a	ἥδ’ ἐκ δόμων δὴ καὶ πόσις πορεύεται. 
235	—βόασον ὦ, στέναξον, ὦ Φεραία 
235a	χθών, τὰν ἀρίσταν 
236	γυναῖκα μαραινομέναν νόσῳ 
237	κατὰ γᾶς χθόνιον παρ’ Ἅιδαν. 
238	οὔποτε φήσω γάμον εὐφραίνειν 
239	πλέον ἢ λυπεῖν, τοῖς τε πάροιθεν 
240	τεκμαιρόμενος καὶ τάσδε τύχας 
241	λεύσσων βασιλέως, ὅστις ἀρίστης 
242	ἀπλακὼν ἀλόχου τῆσδ’ ἀβίωτον 
243	τὸν ἔπειτα χρόνον βιοτεύσει. 
244	Ἅλιε καὶ φάος ἁμέρας, 
245	οὐράνιαί τε δῖναι νεφέλας δρομαίου. 
246	ὁρᾷ σὲ κἀμέ, δύο κακῶς πεπραγότας, 
247	οὐδὲν θεοὺς δράσαντας ἀνθ’ ὅτου θανῇ. 
248	γαῖά τε καὶ μελάθρων στέγαι 
249	νυμφίδιοί τε κοῖται πατρίας Ἰωλκοῦ. 
250	ἔπαιρε σαυτήν, ὦ τάλαινα, μὴ προδῷς· 
251	λίσσου δὲ τοὺς κρατοῦντας οἰκτῖραι θεούς. 
252	ὁρῶ δίκωπον ὁρῶ σκάφος ἐν λίμνᾳ· 
253	νεκύων δὲ πορθμεὺς 
254	ἔχων χέρ’ ἐπὶ κοντῷ Χάρων 
255	μ’ ἤδη καλεῖ· Τί μέλλεις; 
256	ἐπείγου· σὺ κατείργεις. τάδε τοί με 
256a	σπερχόμενος ταχύνει. 
257	οἴμοι, πικράν γε τήνδε μοι ναυκληρίαν 
258	ἔλεξας. ὦ δύσδαιμον, οἷα πάσχομεν. 
259	ἄγει μ’ ἄγει τις· ἄγει μέ τις—οὐχ ὁρᾷς;— 
260	νεκύων ἐς αὐλάν, 
261	ὑπ’ ὀφρύσι κυαναυγέσι 
262	βλέπων πτερωτός— αἵδας . 
263	μέθες με· τί ῥέξεις; ἄφες.—οἵαν ὅδον ἁ δει- 
263a	λαιότατα προβαίνω. 
264	οἰκτρὰν φίλοισιν, ἐκ δὲ τῶν μάλιστ’ ἐμοὶ 
265	καὶ παισίν, οἷς δὴ πένθος ἐν κοινῷ τόδε. 
266	μέθετε μέθετέ μ’ ἤδη. 
267	κλίνατʼ, οὐ σθένω ποσίν· 
268	πλησίον Ἅιδας. 
269	σκοτία δ’ ἐπ’ ὄσσοισι νὺξ ἐφέρπει. 
270	τέκνα, τέκνʼ, οὐκέτι δὴ 
271	οὐκέτι μάτηρ σφῷν ἔστιν. 
272	χαίροντες, ὦ τέκνα, τόδε φάος ὁρῷτον. 
273	οἴμοι· τόδ’ ἔπος λυπρὸν ἀκούω 
274	καὶ παντὸς ἐμοὶ θανάτου μεῖζον. 
275	μὴ πρός σε θεῶν τλῇς με προδοῦναι, 
276	μὴ πρὸς παίδων οὓς ὀρφανιεῖς, 
277	ἀλλ’ ἄνα, τόλμα· 
277a	σοῦ γὰρ φθιμένης οὐκέτ’ ἂν εἴην· 
278	ἐν σοὶ δ’ ἐσμὲν καὶ ζῆν καὶ μή· 
279	σὴν γὰρ φιλίαν σεβόμεσθα. 
280	Ἄδμηθʼ, ὁρᾷς γὰρ τἀμὰ πράγμαθ’ ὡς ἔχει, 
281	λέξαι θέλω σοι πρὶν θανεῖν ἃ βούλομαι. 
282	ἐγώ σε πρεσβεύουσα κἀντὶ τῆς ἐμῆς 
283	ψυχῆς καταστήσασα φῶς τόδ’ εἰσορᾶν, 
284	θνῄσκω, παρόν μοι μὴ θανεῖν, ὑπὲρ σέθεν, 
285	ἀλλ’ ἄνδρα τε σχεῖν Θεσσαλῶν ὃν ἤθελον, 
286	καὶ δῶμα ναίειν ὄλβιον τυραννίδι. 
287	οὐκ ἠθέλησα ζῆν ἀποσπασθεῖσά σου 
288	σὺν παισὶν ὀρφανοῖσιν, οὐδ’ ἐφεισάμην 
289	ἥβης, ἔχουσ’ ἐν οἷς ἐτερπόμην ἐγώ. 
290	καίτοι σ’ ὁ φύσας χἠ τεκοῦσα προύδοσαν, 
291	καλῶς μὲν αὐτοῖς κατθανεῖν ἧκον βίου, 
292	καλῶς δὲ σῶσαι παῖδα κεὐκλεῶς θανεῖν. 
293	μόνος γὰρ αὐτοῖς ἦσθα, κοὔτις ἐλπὶς ἦν 
294	σοῦ κατθανόντος ἄλλα φιτύσειν τέκνα. 
295	κἀγώ τ’ ἂν ἔζων καὶ σὺ τὸν λοιπὸν χρόνον, 
296	κοὐκ ἂν μονωθεὶς σῆς δάμαρτος ἔστενες 
297	καὶ παῖδας ὠρφάνευες. ἀλλὰ ταῦτα μὲν 
298	θεῶν τις ἐξέπραξεν ὥσθ’ οὕτως ἔχειν. 
299	εἶεν· σὺ νῦν μοι τῶνδ’ ἀπόμνησαι χάριν· 
300	αἰτήσομαι γάρ σ’—ἀξίαν μὲν οὔποτε· 
301	ψυχῆς γὰρ οὐδέν ἐστι τιμιώτερον— 
302	δίκαια δʼ, ὡς φήσεις σύ· τούσδε γὰρ φιλεῖς 
303	οὐχ ἧσσον ἢ ʼγὼ παῖδας, εἴπερ εὖ φρονεῖς· 
304	τούτους ἀνάσχου δεσπότας ἐμῶν δόμων, 
305	καὶ μὴ ʼπιγήμῃς τοῖσδε μητρυιὰν τέκνοις, 
306	ἥτις κακίων οὖσ’ ἐμοῦ γυνὴ φθόνῳ 
307	τοῖς σοῖσι κἀμοῖς παισὶ χεῖρα προσβαλεῖ. 
308	μὴ δῆτα δράσῃς ταῦτά γʼ, αἰτοῦμαί σ’ ἐγώ. 
309	ἐχθρὰ γὰρ ἡ ʼπιοῦσα μητρυιὰ τέκνοις 
310	τοῖς πρόσθʼ, ἐχίδνης οὐδὲν ἠπιωτέρα. 
311	καὶ παῖς μὲν ἄρσην πατέρ’ ἔχει πύργον μέγαν, 
312	ὃν καὶ προσεῖπε καὶ προσερρήθη πάλιν.
313	σὺ δʼ, ὦ τέκνον μοι, πῶς κορευθήσῃ καλῶς; 
314	ποίας τυχοῦσα συζύγου τῷ σῷ πατρί; 
315	μή σοί τιν’ αἰσχρὰν προσβαλοῦσα κληδόνα 
316	ἥβης ἐν ἀκμῇ σοὺς διαφθείρῃ γάμους. 
317	οὐ γάρ σε μήτηρ οὔτε νυμφεύσει ποτὲ 
318	οὔτ’ ἐν τόκοισι σοῖσι θαρσυνεῖ, τέκνον, 
319	παροῦσʼ, ἵν’ οὐδὲν μητρὸς εὐμενέστερον. 
320	δεῖ γὰρ θανεῖν με· καὶ τόδ’ οὐκ ἐς αὔριον 
321	οὐδ’ ἐς τρίτην μοι μηνὸς ἔρχεται κακόν, 
322	ἀλλ’ αὐτίκ’ ἐν τοῖς οὐκέτ’ οὖσι λέξομαι. 
323	χαίροντες εὐφραίνοισθε· καὶ σοὶ μέν, πόσι, 
324	γυναῖκ’ ἀρίστην ἔστι κομπάσαι λαβεῖν, 
325	ὑμῖν δέ, παῖδες, μητρὸς ἐκπεφυκέναι. 
326	θάρσει· πρὸ τούτου γὰρ λέγειν οὐχ ἅζομαι· 
327	δράσει τάδʼ, εἴπερ μὴ φρενῶν ἁμαρτάνει. 
328	ἔσται τάδ’ ἔσται, μὴ τρέσῃς· ἐπεὶ σ’ ἐγὼ 
329	καὶ ζῶσαν εἶχον καὶ θανοῦσ’ ἐμὴ γυνὴ 
330	μόνη κεκλήσῃ, κοὔτις ἀντὶ σοῦ ποτε 
331	τόνδ’ ἄνδρα νύμφη Θεσσαλὶς προσφθέγξεται. 
332	οὐκ ἔστιν οὕτως οὔτε πατρὸς εὐγενοῦς 
333	οὔτ’ εἶδος ἄλλως ἐκπρεπεστάτη γυνή. 
334	ἅλις δὲ παίδων· τῶνδ’ ὄνησιν εὔχομαι 
335	θεοῖς γενέσθαι· σοῦ γὰρ οὐκ ὠνήμεθα. 
336	οἴσω δὲ πένθος οὐκ ἐτήσιον τὸ σόν, 
337	ἀλλ’ ἔστ’ ἂν αἰὼν οὑμὸς ἀντέχῃ, γύναι, 
338	στυγῶν μὲν ἥ μ’ ἔτικτεν, ἐχθαίρων δ’ ἐμὸν 
339	πατέρα· λόγῳ γὰρ ἦσαν οὐκ ἔργῳ φίλοι. 
340	σὺ δ’ ἀντιδοῦσα τῆς ἐμῆς τὰ φίλτατα 
341	ψυχῆς ἔσωσας. ἆρά μοι στένειν πάρα 
342	τοιᾶσδ’ ἁμαρτάνοντι συζύγου σέθεν; 
343	παύσω δὲ κώμους συμποτῶν θ’ ὁμιλίας 
344	στεφάνους τε μοῦσάν θ’ ἣ κατεῖχ’ ἐμοὺς δόμους. 
345	οὐ γάρ ποτ’ οὔτ’ ἂν βαρβίτου θίγοιμ’ ἔτι 
346	οὔτ’ ἂν φρέν’ ἐξαίροιμι πρὸς Λίβυν λακεῖν 
347	αὐλόν· σὺ γάρ μου τέρψιν ἐξείλου βίου. 
348	σοφῇ δὲ χειρὶ τεκτόνων δέμας τὸ σὸν 
349	εἰκασθὲν ἐν λέκτροισιν ἐκταθήσεται, 
350	ᾧ προσπεσοῦμαι καὶ περιπτύσσων χέρας 
351	ὄνομα καλῶν σὸν τὴν φίλην ἐν ἀγκάλαις 
352	δόξω γυναῖκα καίπερ οὐκ ἔχων ἔχειν· 
353	ψυχρὰν μέν, οἶμαι, τέρψιν, ἀλλ’ ὅμως βάρος 
354	ψυχῆς ἀπαντλοίην ἄν. ἐν δ’ ὀνείρασι 
355	φοιτῶσά μ’ εὐφραίνοις ἄν· ἡδὺ γὰρ φίλους 
356	κἀν νυκτὶ λεύσσειν, ὅντιν’ ἂν παρῇ χρόνον. 
357	εἰ δ’ Ὀρφέως μοι γλῶσσα καὶ μέλος παρῆν, 
358	ὥστ’ ἢ κόρην Δήμητρος ἢ κείνης πόσιν 
359	ὕμνοισι κηλήσαντά σ’ ἐξ Ἅιδου λαβεῖν, 
360	κατῆλθον ἄν, καί μ’ οὔθ’ ὁ Πλούτωνος κύων 
361	οὔθ’ οὑπὶ κώπῃ ψυχοπομπὸς ἂν Χάρων 
362	ἔσχον, πρὶν ἐς φῶς σὸν καταστῆσαι βίον. 
363	ἀλλ’ οὖν ἐκεῖσε προσδόκα μʼ, ὅταν θάνω, 
364	καὶ δῶμ’ ἑτοίμαζʼ, ὡς συνοικήσουσά μοι. 
365	ἐν ταῖσιν αὐταῖς γάρ μ’ ἐπισκήψω κέδροις 
366	σοὶ τούσδε θεῖναι πλευρά τ’ ἐκτεῖναι πέλας 
367	πλευροῖσι τοῖς σοῖς· μηδὲ γὰρ θανών ποτε 
368	σοῦ χωρὶς εἴην τῆς μόνης πιστῆς ἐμοί. 
369	καὶ μὴν ἐγώ σοι πένθος ὡς φίλος φίλῳ 
370	λυπρὸν συνοίσω τῆσδε· καὶ γὰρ ἀξία. 
371	ὦ παῖδες, αὐτοὶ δὴ τάδ’ εἰσηκούσατε 
372	πατρὸς λέγοντος μὴ γαμεῖν ἄλλην ποτὲ 
373	γυναῖκ’ ἐφ’ ὑμῖν μηδ’ ἀτιμάσειν ἐμέ. 
374	καὶ νῦν γέ φημι, καὶ τελευτήσω τάδε. 
375	ἐπὶ τοῖσδε παῖδας χειρὸς ἐξ ἐμῆς δέχου. 
376	δέχομαι, φίλον γε δῶρον ἐκ φίλης χερός. 
377	σὺ νῦν γενοῦ τοῖσδ’ ἀντ’ ἐμοῦ μήτηρ τέκνοις. 
378	πολλή μ’ ἀνάγκη, σοῦ γ’ ἀπεστερημένοις. 
379	ὦ τέκνʼ, ὅτε ζῆν χρῆν μʼ, ἀπέρχομαι κάτω. 
380	οἴμοι, τί δράσω δῆτα σοῦ μονούμενος; 
381	χρόνος μαλάξει σʼ· οὐδέν ἐσθ’ ὁ κατθανών. 
382	ἄγου με σὺν σοί, πρὸς θεῶν, ἄγου κάτω. 
383	ἀρκοῦμεν ἡμεῖς οἱ προθνῄσκοντες σέθεν. 
384	ὦ δαῖμον, οἵας συζύγου μ’ ἀποστερεῖς. 
385	καὶ μὴν σκοτεινὸν ὄμμα μου βαρύνεται. 
386	ἀπωλόμην ἄρ’, εἴ με δὴ λείψεις, γύναι. 
387	ὡς οὐκέτ’ οὖσαν οὐδὲν ἂν λέγοις ἐμέ. 
388	ὄρθου πρόσωπον, μὴ λίπῃς παῖδας σέθεν. 
389	οὐ δῆθ’ ἑκοῦσά γʼ, ἀλλὰ χαίρετʼ, ὦ τέκνα. 
390	βλέψον πρὸς αὐτοὺς βλέψον. 
390b	οὐδέν εἰμ’ ἔτι. 
391	τί δρᾷς; προλείπεις; 
391b	χαῖρʼ. 
391c	ἀπωλόμην τάλας. 
392	βέβηκεν, οὐκέτ’ ἔστιν Ἀδμήτου γυνή. 
393	ἰώ μοι τύχας. μαῖα δὴ κάτω 
394	βέβακεν, οὐκέτ’ ἔστιν, ὦ 
395	πάτερ, ὑφ’ ἁλίῳ. 
396	προλιποῦσα δ’ ἀμὸν 
397	βίον ὠρφάνισσε τλάμων. 
398	ἴδε γὰρ ἴδε βλέφαρον καὶ παρατόνους χέρας. 
400	ὑπάκουσον ἄκουσον, ὦ μᾶτερ, ἀντιάζω. 
401	ἐγώ σ’ ἐγώ, μᾶτερ, 
402	καλοῦμαί σ’ ὁ σὸς ποτὶ σοῖσι πίτ- 
403	στόμασιν νεοσσός. 
404	τὴν οὐ κλύουσαν οὐδ’ ὁρῶσαν· ὥστ’ ἐγὼ 
405	καὶ σφὼ βαρείᾳ συμφορᾷ πεπλήγμεθα. 
406	νέος ἐγώ, πάτερ, λείπομαι φίλας 
407	μονόστολός τε ματρός· ὦ 
408	σχέτλια δὴ παθὼν 
409	ἐγὼ ἐργὰ . ., 
410	σύ τέ μοι σύγκασι κούρα 
411	συνέτλας· ὦ πάτερ, 
412	ἀνόνατ’ ἀνόνατ’ ἐνύμφευσας, οὐδὲ γήρως 
413	ἔβας τέλος σὺν τᾷδʼ· 
414	ἔφθιτο γὰρ πάρος· οἰχομένας δὲ σοῦ, 
415	μᾶτερ, ὄλωλεν οἶκος. 
416	Ἄδμητʼ, ἀνάγκη τάσδε συμφορὰς φέρειν· 
417	οὐ γάρ τι πρῶτος οὐδὲ λοίσθιος βροτῶν 
418	γυναικὸς ἐσθλῆς ἤμπλακες· γίγνωσκε δὲ 
419	ὡς πᾶσιν ἡμῖν κατθανεῖν ὀφείλεται. 
420	ἐπίσταμαί γε, κοὐκ ἄφνω κακὸν τόδε 
421	προσέπτατʼ· εἰδὼς δ’ αὔτ’ ἐτειρόμην πάλαι. 
422	ἀλλʼ, ἐκφορὰν γὰρ τοῦδε θήσομαι νεκροῦ, 
423	πάρεστε καὶ μένοντες ἀντηχήσατε 
424	παιᾶνα τῷ κάτωθεν ἀσπόνδῳ θεῷ. 
425	πᾶσιν δὲ Θεσσαλοῖσιν ὧν ἐγὼ κρατῶ 
426	πένθους γυναικὸς τῆσδε κοινοῦσθαι λέγω 
427	κουρᾷ ξυρήκει καὶ μελαμπέπλῳ στολῇ· 
428	τέθριππά θ’ οἳ ζεύγνυσθε καὶ μονάμπυκας 
429	πώλους, σιδήρῳ τέμνετ’ αὐχένων φόβην. 
430	αὐλῶν δὲ μὴ κατ’ ἄστυ, μὴ λύρας κτύπος 
431	ἔστω σελήνας δώδεκ’ ἐκπληρουμένας· 
432	οὐ γάρ τιν’ ἄλλον φίλτερον θάψω νεκρὸν 
433	τοῦδ’ οὐδ’ ἀμείνον’ εἰς ἔμʼ· ἀξία δέ μοι 
434	τιμῆς, ἐπεὶ τέθνηκεν ἀντ’ ἐμοῦ μόνη. 
435	ὦ Πελίου θύγατερ, 
436	χαίρουσά μοι εἰν Ἀίδαο δόμοις 
437	τὸν ἀνάλιον οἶκον οἰκετεύοις. 
438	ἴστω δ’ Ἀίδας ὁ μελαγχαίτας θεὸς ὅς τ’ ἐπὶ κώπᾳ 
440	πηδαλίῳ τε γέρων 
441	νεκροπομπὸς ἵζει, 
442	πολὺ δὴ πολὺ δὴ γυναῖκ’ ἀρίσταν 
443	λίμναν Ἀχεροντίαν πορεύ- 
444	σας ἐλάτᾳ δικώπῳ. 
445	πολλά σε μουσοπόλοι 
446	μέλψουσι καθ’ ἑπτάτονόν τ’ ὀρείαν 
447	χέλυν ἔν τ’ ἀλύροις κλέοντες ὕμνοις, 
448	Σπάρτᾳ κύκλος ἁνίκα Καρνείου περινίσσεται ὥρας 
450	μηνός, ἀειρομένας 
451	παννύχου σελάνας, 
452	λιπαραῖσί τ’ ἐν ὀλβίαις Ἀθάναις. 
453	τοίαν ἔλιπες θανοῦσα μολ- 
454	πὰν μελέων ἀοιδοῖς. 
455	εἴθ’ ἐπ’ ἐμοὶ μὲν εἴη, 
456	δυναίμαν δέ σε πέμψαι 
457	φάος ἐξ Ἀίδα τεράμνων 
458	καὶ Κωκυτοῖο ῥεέθρων 
459	ποταμίᾳ νερτέρᾳ τε κώπᾳ. 
460	σὺ γὰρ ὤ, μόνα, ὦ φίλα γυναικῶν, 
461	σὺ τὸν αὑτᾶς 
462	ἔτλας πόσιν ἀντὶ σᾶς ἀμεῖψαι 
462a	ψυχᾶς ἐξ Ἅιδα. κούφα σοι 
463	χθὼν ἐπάνωθε πέσοι, γύναι. εἰ δέ τι 
464	καινὸν ἕλοιτο πόσις λέχος, ἦ μάλ’ ἂν ἔμοιγ’ ἂν εἴη 
465	στυγηθεὶς τέκνοις τε τοῖς σοῖς. 
466	ματέρος οὐ θελούσας 
467	πρὸ παιδὸς χθονὶ κρύψαι 
468	δέμας, οὐδὲ πατρὸς γεραιοῦ, 
468a	
469	ὃν ἔτεκον δʼ, οὐκ ἔτλαν ῥύεσθαι, 
470	σχετλίω, πολιὰν ἔχοντε χαίταν. 
470a	σὺ δ’ ἐν ἥβᾳ 
471	νέᾳ προθανοῦσα φωτὸς οἴχῃ. 
472	τοιαύτας εἴη μοι κῦρσαι 
473	συνδυάδος φιλίας ἀλόχου · τοῦτο γὰρ 
474	ἐν βιότῳ σπάνιον μέρος· ἦ γὰρ ἂν ἔμοιγ’ ἄλυπος 
475	δι’ αἰῶνος ἂν ξυνείη. 
476	ξένοι, Φεραίας τῆσδε κωμῆται χθονός, 
477	Ἄδμητον ἐν δόμοισιν ἆρα κιγχάνω; 
478	ἔστ’ ἐν δόμοισι παῖς Φέρητος, Ἡράκλεις. 
479	ἀλλ’ εἰπὲ χρεία τίς σε Θεσσαλῶν χθόνα 
480	πέμπει, Φεραῖον ἄστυ προσβῆναι τόδε. 
481	Τιρυνθίῳ πράσσω τιν’ Εὐρυσθεῖ πόνον. 
482	καὶ ποῖ πορεύῃ; τῷ προσέζευξαι πλάνῳ; 
483	Θρῃκὸς τέτρωρον ἅρμα Διομήδους μέτα. 
484	πῶς οὖν δυνήσῃ; μῶν ἄπειρος εἶ ξένου; 
485	ἄπειρος· οὔπω Βιστόνων ἦλθον χθόνα. 
486	οὐκ ἔστιν ἵππων δεσπόσαι σ’ ἄνευ μάχης. 
487	ἀλλ’ οὐδ’ ἀπειπεῖν μὴν πόνους οἷόν τ’ ἐμοί. 
488	κτανὼν ἄρ’ ἥξεις ἢ θανὼν αὐτοῦ μενεῖς. 
489	οὐ τόνδ’ ἀγῶνα πρῶτον ἂν δράμοιμ’ ἐγώ. 
490	τί δ’ ἂν κρατήσας δεσπότην πλέον λάβοις; 
491	πώλους ἀπάξω κοιράνῳ Τιρυνθίῳ. 
492	οὐκ εὐμαρὲς χαλινὸν ἐμβαλεῖν γνάθοις. 
493	εἰ μή γε πῦρ πνέουσι μυκτήρων ἄπο. 
494	ἀλλ’ ἄνδρας ἀρταμοῦσι λαιψηραῖς γνάθοις. 
495	θηρῶν ὀρείων χόρτον, οὐχ ἵππων, λέγεις. 
496	φάτνας ἴδοις ἂν αἵμασιν πεφυρμένας. 
497	τίνος δ’ ὁ θρέψας παῖς πατρὸς κομπάζεται; 
498	Ἄρεος, ζαχρύσου Θρῃκίας πέλτης ἄναξ. 
499	καὶ τόνδε τοὐμοῦ δαίμονος πόνον λέγεις· 
500	σκληρὸς γὰρ αἰεὶ καὶ πρὸς αἶπος ἔρχεται· 
501	εἰ χρή με παισὶν οἷς Ἄρης ἐγείνατο 
502	μάχην συνάψαι, πρῶτα μὲν Λυκάονι, 
503	αὖθις δὲ Κύκνῳ, τόνδε δ’ ἔρχομαι τρίτον 
504	ἀγῶνα πώλοις δεσπότῃ τε συμβαλῶν. 
505	ἀλλ’ οὔτις ἔστιν ὃς τὸν Ἀλκμήνης γόνον 
506	τρέσαντα χεῖρα πολεμίαν ποτ’ ὄψεται. 
507	καὶ μὴν ὅδ’ αὐτὸς τῆσδε κοίρανος χθονὸς 
508	Ἄδμητος ἔξω δωμάτων πορεύεται. 
509	χαῖρʼ, ὦ Διὸς παῖ Περσέως τ’ ἀφ’ αἵματος. 
510	Ἄδμητε, καὶ σὺ χαῖρε, Θεσσαλῶν ἄναξ. 
511	θέλοιμ’ ἄν· εὔνουν δ’ ὄντα σ’ ἐξεπίσταμαι. 
512	τί χρῆμα κουρᾷ τῇδε πενθίμῳ πρέπεις; 
513	θάπτειν τιν’ ἐν τῇδ’ ἡμέρᾳ μέλλω νεκρόν. 
514	ἀπ’ οὖν τέκνων σῶν πημονὴν εἴργοι θεός. 
515	ζῶσιν κατ’ οἴκους παῖδες οὓς ἔφυσ’ ἐγώ. 
516	πατήρ γε μὴν ὡραῖος, εἴπερ οἴχεται. 
517	κἀκεῖνος ἔστι χἡ τεκοῦσά μʼ, Ἡράκλεις. 
518	οὐ μὴν γυνή γ’ ὄλωλεν Ἄλκηστις σέθεν; 
519	διπλοῦς ἐπ’ αὐτῇ μῦθος ἔστι μοι λέγειν. 
520	πότερα θανούσης εἶπας ἢ ζώσης ἔτι; 
521	ἔστιν τε κοὐκέτ’ ἔστιν, ἀλγύνει δ’ ἐμέ. 
522	οὐδέν τι μᾶλλον οἶδʼ· ἄσημα γὰρ λέγεις. 
523	οὐκ οἶσθα μοίρας ἧς τυχεῖν αὐτὴν χρεών; 
524	οἶδʼ, ἀντὶ σοῦ γε κατθανεῖν ὑφειμένην. 
525	πῶς οὖν ἔτ’ ἔστιν, εἴπερ ᾔνεσεν τάδε; 
526	ἆ, μὴ πρόκλαι’ ἄκοιτιν, ἐς τότ’ ἀμβαλοῦ. 
527	τέθνηχ’ ὁ μέλλων, κοὐκέτ’ ἔσθ’ ὁ κατθανών. 
528	χωρὶς τό τ’ εἶναι καὶ τὸ μὴ νομίζεται. 
529	σὺ τῇδε κρίνεις, Ἡράκλεις, κείνῃ δ’ ἐγώ. 
530	τί δῆτα κλαίεις; τίς φίλων ὁ κατθανών; 
531	γυνή· γυναικὸς ἀρτίως μεμνήμεθα. 
532	ὀθνεῖος ἢ σοὶ συγγενὴς γεγῶσά τις; 
533	ὀθνεῖος, ἄλλως δ’ ἦν ἀναγκαία δόμοις. 
534	πῶς οὖν ἐν οἴκοις σοῖσιν ὤλεσεν βίον; 
535	πατρὸς θανόντος ἐνθάδ’ ὠρφανεύετο. 
536	φεῦ. 
536a	εἴθ’ ηὕρομέν σʼ, Ἄδμητε, μὴ λυπούμενον. 
537	ὡς δὴ τί δράσων τόνδ’ ὑπορράπτεις λόγον; 
538	ξένων πρὸς ἄλλων ἑστίαν πορεύσομαι. 
539	οὐκ ἔστιν, ὦναξ· μὴ τοσόνδ’ ἔλθοι κακόν. 
540	λυπουμένοις ὀχληρός, εἰ μόλοι, ξένος. 
541	τεθνᾶσιν οἱ θανόντες· ἀλλ’ ἴθ’ ἐς δόμους. 
542	αἰσχρὸν παρὰ κλαίουσι θοινᾶσθαι ξένους. 
543	χωρὶς ξενῶνές εἰσιν οἷ σ’ ἐσάξομεν. 
544	μέθες με, καί σοι μυρίαν ἕξω χάριν. 
545	οὐκ ἔστιν ἄλλου σ’ ἀνδρὸς ἑστίαν μολεῖν. 
546	ἡγοῦ σὺ τῷδε δωμάτων ἐξωπίους 
547	ξενῶνας οἴξας, τοῖς τ’ ἐφεστῶσιν φράσον 
548	σίτων παρεῖναι πλῆθος· εὖ δὲ κλῄσατε 
549	θύρας μεσαύλους· οὐ πρέπει θοινωμένους 
550	κλύειν στεναγμῶν οὐδὲ λυπεῖσθαι ξένους. 
551	τί δρᾷς; τοιαύτης συμφορᾶς προκειμένης, 
552	Ἄδμητε, τολμᾷς ξενοδοκεῖν; τί μῶρος εἶ; 
553	ἀλλ’ εἰ δόμων σφε καὶ πόλεως ἀπήλασα 
554	ξένον μολόντα, μᾶλλον ἄν μ’ ἐπῄνεσας; 
555	οὐ δῆτʼ, ἐπεί μοι συμφορὰ μὲν οὐδὲν ἂν 
556	μείων ἐγίγνετʼ, ἀξενώτερος δ’ ἐγώ. 
557	καὶ πρὸς κακοῖσιν ἄλλο τοῦτ’ ἂν ἦν κακόν, 
558	δόμους καλεῖσθαι τοὺς ἐμοὺς ἐχθροξένους. 
559	αὐτὸς δ’ ἀρίστου τοῦδε τυγχάνω ξένου, 
560	ὅταν ποτ’ Ἄργους διψίαν ἔλθω χθόνα. 
561	πῶς οὖν ἔκρυπτες τὸν παρόντα δαίμονα, 
562	φίλου μολόντος ἀνδρός, ὡς αὐτὸς λέγεις; 
563	οὐκ ἄν ποτ’ ἠθέλησεν εἰσελθεῖν δόμους, 
564	εἰ τῶν ἐμῶν τι πημάτων ἐγνώρισε. 
565	καὶ τῷ μέν, οἶμαι, δρῶν τάδ’ οὐ φρονεῖν δοκῶ, 
566	οὐδ’ αἰνέσει με· τἀμὰ δ’ οὐκ ἐπίσταται 
567	μέλαθρ’ ἀπωθεῖν οὐδ’ ἀτιμάζειν ξένους. 
568	ὦ πολύξεινος καὶ ἐλεύθερος ἀνδρὸς ἀεί ποτ’ οἶκος, 
570	σέ τοι καὶ ὁ Πύθιος εὐλύρας Ἀπόλλων 
571	ἠξίωσε ναίειν, 
572	ἔτλα δὲ σοῖσι μηλονόμας 
573	ἐν δόμοις γενέσθαι, 
575	δοχμιᾶν διὰ κλιτύων 
576	βοσκήμασι σοῖσι συρίζων 
577	ποιμνίτας ὑμεναίους. 
578	σὺν δ’ ἐποιμαίνοντο χαρᾷ μελέων βαλιαί τε λύγκες, 
580	ἔβα δὲ λιποῦσ’ Ὄθρυος νάπαν λεόντων 
581	ἁ δαφοινὸς ἴλα· 
582	χόρευσε δ’ ἀμφὶ σὰν κιθάραν, 
583	Φοῖβε, ποικιλόθριξ 
585	νεβρὸς ὑψικόμων πέραν 
586	βαίνουσ’ ἐλατᾶν σφυρῷ κούφῳ, 
587	χαίρουσ’ εὔφρονι μολπᾷ. 
588	τοιγὰρ πολυμηλοτάταν 
589	ἑστίαν οἰκεῖς παρὰ καλλίναον 
590	Βοιβίαν λίμναν. ἀρότοις δὲ γυᾶν 
591	καὶ πεδίων δαπέδοις ὅρον ἀμφὶ μὲν 
592	ἀελίου κνεφαίαν 
593	ἱππόστασιν αἰθέρα τὰν Μολοσσῶν τίθεται, 
595	πόντιον δ’ Αἰγαίων’ ἐπ’ ἀκτὰν 
596	ἀλίμενον Πηλίου κρατύνει. 
597	καὶ νῦν δόμον ἀμπετάσας 
598	δέξατο ξεῖνον νοτερῷ βλεφάρῳ, 
599	τᾶς φίλας κλαίων ἀλόχου νέκυν ἐν 
600	δώμασιν ἀρτιθανῆ· τὸ γὰρ εὐγενὲς 
601	ἐκφέρεται πρὸς αἰδῶ. 
602	ἐν τοῖς ἀγαθοῖσι δὲ πάντ’ ἔνεστιν σοφίας. ἄγαμαι· 
603	πρὸς δ’ ἐμᾷ ψυχᾷ θάρσος ἧσται 
605	θεοσεβῆ φῶτα κεδνὰ πράξειν. 
606	ἀνδρῶν Φεραίων εὐμενὴς παρουσία, 
607	νέκυν μὲν ἤδη πάντ’ ἔχοντα πρόσπολοι 
608	φέρουσιν ἄρδην πρὸς τάφον τε καὶ πυράν· 
609	ὑμεῖς δὲ τὴν θανοῦσαν, ὡς νομίζεται, 
610	προσείπατ’ ἐξιοῦσαν ὑστάτην ὁδόν. 
611	καὶ μὴν ὁρῶ σὸν πατέρα γηραιῷ ποδὶ 
612	στείχοντʼ, ὀπαδούς τ’ ἐν χεροῖν δάμαρτι σῇ 
613	κόσμον φέροντας, νερτέρων ἀγάλματα. 
614	ἥκω κακοῖσι σοῖσι συγκάμνων, τέκνον· 
615	ἐσθλῆς γάρ, οὐδεὶς ἀντερεῖ, καὶ σώφρονος 
616	γυναικὸς ἡμάρτηκας. ἀλλὰ ταῦτα μὲν 
617	φέρειν ἀνάγκη καίπερ ὄντα δύσφορα. 
618	δέχου δὲ κόσμον τόνδε, καὶ κατὰ χθονὸς 
619	ἴτω. τὸ ταύτης σῶμα τιμᾶσθαι χρεών, 
620	ἥτις γε τῆς σῆς προύθανε ψυχῆς, τέκνον, 
621	καί μ’ οὐκ ἄπαιδ’ ἔθηκεν οὐδ’ εἴασε σοῦ 
622	στερέντα γήρᾳ πενθίμῳ καταφθίνειν, 
623	πάσαις δ’ ἔθηκεν εὐκλεέστερον βίον 
624	γυναιξίν, ἔργον τλᾶσα γενναῖον τόδε. 
625	ὦ τόνδε μὲν σώσασʼ, ἀναστήσασα δὲ 
626	ἡμᾶς πίτνοντας, χαῖρε, κἀν Ἅιδου δόμοις 
627	εὖ σοι γένοιτο. φημὶ τοιούτους γάμους 
628	λύειν βροτοῖσιν, ἢ γαμεῖν οὐκ ἄξιον. 
629	οὔτ’ ἦλθες ἐς τόνδ’ ἐξ ἐμοῦ κληθεὶς τάφον, 
630	οὔτ’ ἐν φίλοισι σὴν παρουσίαν λέγω. 
631	κόσμον δὲ τὸν σὸν οὔποθ’ ἥδ’ ἐνδύσεται. 
632	οὐ γάρ τι τῶν σῶν ἐνδεὴς ταφήσεται. 
633	τότε ξυναλγεῖν χρῆν σ’ ὅτ’ ὠλλύμην ἐγώ. 
634	σὺ δ’ ἐκποδὼν στὰς καὶ παρεὶς ἄλλῳ θανεῖν 
635	νέῳ γέρων ὤν, τόνδ’ ἀποιμώξῃ νεκρόν; 
636	οὐκ ἦσθ’ ἄρ’ ὀρθῶς τοῦδε σώματος πατήρ; 
637	οὐδ’ ἡ τεκεῖν φάσκουσα καὶ κεκλημένη 
638	μήτηρ μ’ ἔτικτε; δουλίου δ’ ἀφ’ αἵματος 
639	μαστῷ γυναικὸς σῆς ὑπεβλήθην λάθρᾳ; 
640	ἔδειξας εἰς ἔλεγχον ἐξελθὼν ὃς εἶ, 
641	καί μ’ οὐ νομίζω παῖδα σὸν πεφυκέναι. 
642	ἦ τἄρα πάντων διαπρέπεις ἀψυχίᾳ, 
643	ὃς τηλικόσδ’ ὢν κἀπὶ τέρμ’ ἥκων βίου 
644	οὐκ ἠθέλησας οὐδ’ ἐτόλμησας θανεῖν 
645	τοῦ σοῦ πρὸ παιδός, ἀλλὰ τήνδ’ εἰάσατε 
646	γυναῖκ’ ὀθνείαν, ἣν ἐγὼ καὶ μητέρα 
647	πατέρα τέ γ’ ἐνδίκως ἂν ἡγοίμην μόνην. 
648	καίτοι καλόν γ’ ἂν τόνδ’ ἀγῶν’ ἠγωνίσω, 
649	τοῦ σοῦ πρὸ παιδὸς κατθανών, βραχὺς δέ σοι 
650	πάντως ὁ λοιπὸς ἦν βιώσιμος χρόνος. 
651	κἀγώ τ’ ἂν ἔζων χἥδε τὸν λοιπὸν χρόνον,
652	κοὐκ ἂν μονωθεὶς ἔστενον κακοῖς ἐμοῖς.
653	καὶ μὴν ὅσ’ ἄνδρα χρὴ παθεῖν εὐδαίμονα 
654	πέπονθας· ἥβησας μὲν ἐν τυραννίδι, 
655	παῖς δ’ ἦν ἐγώ σοι τῶνδε διάδοχος δόμων, 
656	ὥστ’ οὐκ ἄτεκνος κατθανὼν ἄλλοις δόμον 
657	λείψειν ἔμελλες ὀρφανὸν διαρπάσαι. 
658	οὐ μὴν ἐρεῖς γέ μ’ ὡς ἀτιμάζοντα σὸν 
659	γῆρας θανεῖν προύδωκας, ὅστις αἰδόφρων 
660	πρὸς σ’ ἦ μάλιστα· κἀντὶ τῶνδέ μοι χάριν 
661	τοιάνδε καὶ σὺ χἡ τεκοῦσ’ ἠλλαξάτην. 
662	τοιγὰρ φυτεύων παῖδας οὐκέτ’ ἂν φθάνοις, 
663	οἳ γηροβοσκήσουσι καὶ θανόντα σε 
664	περιστελοῦσι καὶ προθήσονται νεκρόν. 
665	οὐ γάρ σ’ ἔγωγε τῇδ’ ἐμῇ θάψω χερί· 
666	τέθνηκα γὰρ δὴ τοὐπὶ σέ· εἰ δ’ ἄλλου τυχὼν 
667	σωτῆρος αὐγὰς εἰσορῶ, κείνου λέγω 
668	καὶ παῖδά μ’ εἶναι καὶ φίλον γηροτρόφον. 
669	μάτην ἄρ’ οἱ γέροντες εὔχονται θανεῖν, 
670	γῆρας ψέγοντες καὶ μακρὸν χρόνον βίου· 
671	ἢν δ’ ἐγγὺς ἔλθῃ θάνατος, οὐδεὶς βούλεται 
672	θνῄσκειν, τὸ γῆρας δ’ οὐκέτ’ ἔστ’ αὐτοῖς βαρύ. 
673	παύσασθʼ· ἅλις γὰρ ἡ παροῦσα συμφορά· 
674	ὦ παῖ, πατρὸς δὲ μὴ παροξύνῃς φρένας. 
675	ὦ παῖ, τίν’ αὐχεῖς, πότερα Λυδὸν ἢ Φρύγα 
676	κακοῖς ἐλαύνειν ἀργυρώνητον σέθεν; 
677	οὐκ οἶσθα Θεσσαλόν με κἀπὸ Θεσσαλοῦ 
678	πατρὸς γεγῶτα γνησίως ἐλεύθερον; 
679	ἄγαν ὑβρίζεις, καὶ νεανίας λόγους 
680	ῥίπτων ἐς ἡμᾶς οὐ βαλὼν οὕτως ἄπει. 
681	ἐγὼ δέ σ’ οἴκων δεσπότην ἐγεινάμην 
682	κἄθρεψʼ, ὀφείλω δ’ οὐχ ὑπερθνῄσκειν σέθεν· 
683	οὐ γὰρ πατρῷον τόνδ’ ἐδεξάμην νόμον, 
684	παίδων προθνῄσκειν πατέρας, οὐδ’ Ἑλληνικόν. 
685	σαυτῷ γὰρ εἴτε δυστυχὴς εἴτ’ εὐτυχὴς 
686	ἔφυς· ἃ δ’ ἡμῶν χρῆν σε τυγχάνειν, ἔχεις. 
687	πολλῶν μὲν ἄρχεις, πολυπλέθρους δέ σοι γύας 
688	λείψω· πατρὸς γὰρ ταὔτ’ ἐδεξάμην πάρα. 
689	τί δῆτά σ’ ἠδίκηκα; τοῦ σ’ ἀποστερῶ; 
690	μὴ θνῇσχ’ ὑπὲρ τοῦδ’ ἀνδρός, οὐδ’ ἐγὼ πρὸ σοῦ. 
691	χαίρεις ὁρῶν φῶς· πατέρα δ’ οὐ χαίρειν δοκεῖς; 
692	ἦ μὴν πολύν γε τὸν κάτω λογίζομαι 
693	χρόνον, τὸ δὲ ζῆν μικρόν, ἀλλ’ ὅμως γλυκύ. 
694	σὺ γοῦν ἀναιδῶς διεμάχου τὸ μὴ θανεῖν, 
695	καὶ ζῇς παρελθὼν τὴν πεπρωμένην τύχην, 
696	ταύτην κατακτάς· εἶτ’ ἐμὴν ἀψυχίαν 
697	λέγεις, γυναικός, ὦ κάκισθʼ, ἡσσημένος, 
698	ἣ τοῦ καλοῦ σοῦ προύθανεν νεανίου; 
699	σοφῶς δ’ ἐφηῦρες ὥστε μὴ θανεῖν ποτε, 
700	εἰ τὴν παροῦσαν κατθανεῖν πείσεις ἀεὶ 
701	γυναῖχ’ ὑπὲρ σοῦ· κᾆτ’ ὀνειδίζεις φίλοις 
702	τοῖς μὴ θέλουσι δρᾶν τάδʼ, αὐτὸς ὢν κακός; 
703	σίγα· νόμιζε δʼ, εἰ σὺ τὴν σαυτοῦ φιλεῖς 
704	ψυχήν, φιλεῖν ἅπαντας· εἰ δ’ ἡμᾶς κακῶς 
705	ἐρεῖς, ἀκούσῃ πολλὰ κοὐ ψευδῆ κακά. 
706	πλείω λέλεκται νῦν τε καὶ τὰ πρὶν κακά· 
707	παῦσαι δέ, πρέσβυ, παῖδα σὸν κακορροθῶν. 
708	λέγʼ, ὡς ἐμοῦ λέξαντος· εἰ δ’ ἀλγεῖς κλύων 
709	τἀληθές, οὐ χρῆν σ’ εἰς ἔμ’ ἐξαμαρτάνειν.
710	σοῦ δ’ ἂν προθνῄσκων μᾶλλον ἐξημάρτανον. 
711	ταὐτὸν γὰρ ἡβῶντ’ ἄνδρα καὶ πρέσβυν θανεῖν; 
712	ψυχῇ μιᾷ ζῆν, οὐ δυοῖν, ὀφείλομεν. 
713	καὶ μὴν Διός γε μείζονα ζῴης χρόνον. 
714	ἀρᾷ γονεῦσιν οὐδὲν ἔκδικον παθών; 
715	μακροῦ βίου γὰρ ᾐσθόμην ἐρῶντά σε. 
716	ἀλλ’ οὐ σὺ νεκρὸν ἀντὶ σοῦ τόνδ’ ἐκφέρεις;
717	σημεῖα τῆς σῆς, ὦ κάκιστʼ, ἀψυχίας. 
718	οὔτοι πρὸς ἡμῶν γ’ ὤλετʼ· οὐκ ἐρεῖς τόδε. 
719	φεῦ· εἴθ’ ἀνδρὸς ἔλθοις τοῦδέ γ’ ἐς χρείαν ποτέ. 
720	μνήστευε πολλάς, ὡς θάνωσι πλείονες. 
721	σοὶ τοῦτ’ ὄνειδος· οὐ γὰρ ἤθελες θανεῖν. 
722	φίλον τὸ φέγγος τοῦτο τοῦ θεοῦ, φίλον. 
723	κακὸν τὸ λῆμα κοὐκ ἐν ἀνδράσιν τὸ σόν. 
724	οὐκ ἐγγελᾷς γέροντα βαστάζων νεκρόν. 
725	θανῇ γε μέντοι δυσκλεής, ὅταν θάνῃς. 
726	κακῶς ἀκούειν οὐ μέλει θανόντι μοι. 
727	φεῦ φεῦ· τὸ γῆρας ὡς ἀναιδείας πλέων. 
728	ἥδ’ οὐκ ἀναιδής· τήνδ’ ἐφηῦρες ἄφρονα. 
729	ἄπελθε κἀμὲ τόνδ’ ἔα θάψαι νεκρόν. 
730	ἄπειμι· θάψεις δ’ αὐτὸς ὢν αὐτῆς φονεύς, 
731	δίκας δὲ δώσεις σοῖσι κηδεσταῖς ἔτι. 
732	ἦ τἄρ’ Ἄκαστος οὐκέτ’ ἔστ’ ἐν ἀνδράσιν, 
733	εἰ μή σ’ ἀδελφῆς αἷμα τιμωρήσεται. 
734	ἔρρων νυν, αὐτὸς χἡ ξυνοικήσασά σοι, 
735	ἄπαιδε παιδὸς ὄντος, ὥσπερ ἄξιοι, 
736	γηράσκετʼ· οὐ γὰρ τῷδ’ ἔτ’ ἐς ταὐτὸν στέγος 
737	νεῖσθʼ· εἰ δ’ ἀπειπεῖν χρῆν με κηρύκων ὕπο 
738	τὴν σὴν πατρῴαν ἑστίαν, ἀπεῖπον ἄν. 
739	ἡμεῖς δέ—τοὐν ποσὶν γὰρ οἰστέον κακόν— 
740	ὡς ἂν ἐν πυρᾷ θῶμεν νεκρόν. 
741	ἰὼ ἰώ. σχετλία τόλμης, 
742	ὦ γενναία καὶ μέγ’ ἀρίστη, 
743	χαῖρε· πρόφρων σὲ χθόνιός θ’ Ἑρμῆς 
744	Ἅιδης τε δέχοιτʼ. εἰ δέ τι κἀκεῖ 
745	πλέον ἔστ’ ἀγαθοῖς, τούτων μετέχουσ’ 
746	Ἅιδου νύμφῃ παρεδρεύοις. 
747	πολλοὺς μὲν ἤδη κἀπὸ παντοίας χθονὸς 
748	ξένους μολόντας οἶδ’ ἐς Ἀδμήτου δόμους, 
749	οἷς δεῖπνα προύθηκʼ· ἀλλὰ τοῦδ’ οὔπω ξένου 
750	κακίον’ ἐς τήνδ’ ἑστίαν ἐδεξάμην. 
751	ὃς πρῶτα μὲν πενθοῦντα δεσπότην ὁρῶν 
752	ἐσῆλθε κἀτόλμησ’ ἀμείψασθαι πύλας. 
753	ἔπειτα δ’ οὔτι σωφρόνως ἐδέξατο 
754	τὰ προστυχόντα ξένια, συμφορὰν μαθών, 
755	ἀλλʼ, εἴ τι μὴ φέροιμεν, ὤτρυνεν φέρειν. 
756	ποτῆρα δ’ ἐν χείρεσσι κίσσινον λαβὼν 
757	πίνει μελαίνης μητρὸς εὔζωρον μέθυ, 
758	ἕως ἐθέρμην’ αὐτὸν ἀμφιβᾶσα φλὸξ 
759	οἴνου· στέφει δὲ κρᾶτα μυρσίνης κλάδοις 
760	ἄμουσ’ ὑλακτῶν· δισσὰ δ’ ἦν μέλη κλύειν· 
761	ὃ μὲν γὰρ ᾖδε, τῶν ἐν Ἀδμήτου κακῶν 
762	οὐδὲν προτιμῶν, οἰκέται δ’ ἐκλαίομεν 
763	δέσποιναν· ὄμμα δ’ οὐκ ἐδείκνυμεν ξένῳ 
764	τέγγοντες· Ἄδμητος γὰρ ὧδ’ ἐφίετο. 
765	καὶ νῦν ἐγὼ μὲν ἐν δόμοισιν ἑστιῶ 
766	ξένον, πανοῦργον κλῶπα καὶ λῃστήν τινα, 
767	ἣ δ’ ἐκ δόμων βέβηκεν, οὐδ’ ἐφεσπόμην 
768	οὐδ’ ἐξέτεινα χεῖρʼ, ἀποιμώζων ἐμὴν 
769	δέσποιναν, ἣ ’μοὶ πᾶσί τ’ οἰκέταισιν ἦν 
770	μήτηρ· κακῶν γὰρ μυρίων ἐρρύετο, 
771	ὀργὰς μαλάσσουσ’ ἀνδρός. ἆρα τὸν ξένον 
772	στυγῶ δικαίως, ἐν κακοῖς ἀφιγμένον; 
773	οὗτος, τί σεμνὸν καὶ πεφροντικὸς βλέπεις; 
774	οὐ χρὴ σκυθρωπὸν τοῖς ξένοις τὸν πρόσπολον 
775	εἶναι, δέχεσθαι δ’ εὐπροσηγόρῳ φρενί. 
776	σὺ δ’ ἄνδρ’ ἑταῖρον δεσπότου παρόνθ’ ὁρῶν, 
777	στυγνῷ προσώπῳ καὶ συνωφρυωμένῳ 
778	δέχῃ, θυραίου πήματος σπουδὴν ἔχων. 
779	δεῦρ’ ἔλθʼ, ὅπως ἂν καὶ σοφώτερος γένῃ. 
780	τὰ θνητὰ πράγματ’ οἶδας ἣν ἔχει φύσιν; 
781	οἶμαι μὲν οὔ· πόθεν γάρ; ἀλλ’ ἄκουέ μου. 
782	βροτοῖς ἅπασι κατθανεῖν ὀφείλεται, 
783	κοὐκ ἔστι θνητῶν ὅστις ἐξεπίσταται 
784	τὴν αὔριον μέλλουσαν εἰ βιώσεται· 
785	τὸ τῆς τύχης γὰρ ἀφανὲς οἷ προβήσεται, 
786	κἄστ’ οὐ διδακτὸν οὐδ’ ἁλίσκεται τέχνῃ. 
787	ταῦτ’ οὖν ἀκούσας καὶ μαθὼν ἐμοῦ πάρα, 
788	εὔφραινε σαυτόν, πῖνε, τὸν καθ’ ἡμέραν 
789	βίον λογίζου σόν, τὰ δ’ ἄλλα τῆς τύχης. 
790	τίμα δὲ καὶ τὴν πλεῖστον ἡδίστην θεῶν 
791	Κύπριν βροτοῖσιν· εὐμενὴς γὰρ ἡ θεός. 
792	τὰ δ’ ἄλλ’ ἔασον ταῦτα καὶ πιθοῦ λόγοις 
793	ἐμοῖσιν—εἴπερ ὀρθά σοι δοκῶ λέγειν; 
794	οἶμαι μέν. οὔκουν τὴν ἄγαν λύπην ἀφεὶς 
795	πίῃ μεθ’ ἡμῶν τάσδ’ ὑπερβαλὼν τύχας, 
796	στεφάνοις πυκασθείς; καὶ σάφ’ οἶδ’ ὁθούνεκα 
797	τοῦ νῦν σκυθρωποῦ καὶ ξυνεστῶτος φρενῶν 
798	μεθορμιεῖ σε πίτυλος ἐμπεσὼν σκύφου. 
799	ὄντας δὲ θνητοὺς θνητὰ καὶ φρονεῖν χρεών· 
800	ὡς τοῖς γε σεμνοῖς καὶ συνωφρυωμένοις 
801	ἅπασίν ἐστιν, ὥς γ’ ἐμοὶ χρῆσθαι κριτῇ, 
802	οὐ βίος ἀληθῶς ὁ βίος, ἀλλὰ συμφορά. 
803	ἐπιστάμεσθα ταῦτα· νῦν δὲ πράσσομεν 
804	οὐχ οἷα κώμου καὶ γέλωτος ἄξια. 
805	γυνὴ θυραῖος ἡ θανοῦσα· μὴ λίαν 
806	πένθει· δόμων γὰρ ζῶσι τῶνδε δεσπόται. 
807	τί ζῶσιν; οὐ κάτοισθα τἀν δόμοις κακά; 
808	εἰ μή τι σός με δεσπότης ἐψεύσατο. 
809	ἄγαν ἐκεῖνός ἐστ’ ἄγαν φιλόξενος. 
810	οὐ χρῆν μ’ ὀθνείου γ’ οὕνεκ’ εὖ πάσχειν νεκροῦ; 
811	ἦ κάρτα μέντοι καὶ λίαν θυραῖος ἦν. 
812	μῶν ξυμφοράν τιν’ οὖσαν οὐκ ἔφραζέ μοι; 
813	χαίρων ἴθʼ· ἡμῖν δεσποτῶν μέλει κακά. 
814	ὅδ’ οὐ θυραίων πημάτων ἄρχει λόγος. 
815	οὐ γάρ τι κωμάζοντ’ ἂν ἠχθόμην σ’ ὁρῶν. 
816	ἀλλ’ ἦ πέπονθα δείν’ ὑπὸ ξένων ἐμῶν; 
817	οὐκ ἦλθες ἐν δέοντι δέξασθαι δόμοις. 
818	πένθος γὰρ ἡμῖν ἐστι· καὶ στολμοὺς βλέπεις 
819	μελαμπέπλους κουράν τε.
819b	τίς δ’ ὁ κατθανών; 
820	μῶν ἢ τέκνων τι φροῦδον ἢ γέρων πατήρ; 
821	γυνὴ μὲν οὖν ὄλωλεν Ἀδμήτου, ξένε. 
822	τί φῄς; ἔπειτα δῆτά μ’ ἐξενίζετε; 
823	ᾐδεῖτο γάρ σε τῶνδ’ ἀπώσασθαι δόμων. 
824	ὦ σχέτλιʼ, οἵας ἤμπλακες ξυναόρου. 
825	ἀπωλόμεσθα πάντες, οὐ κείνη μόνη. 
826	ἀλλ’ ᾐσθόμην μὲν ὄμμ’ ἰδὼν δακρυρροοῦν 
827	κουράν τε καὶ πρόσωπον· ἀλλ’ ἔπειθέ με 
828	λέγων θυραῖον κῆδος ἐς τάφον φέρειν. 
829	βίᾳ δὲ θυμοῦ τάσδ’ ὑπερβαλὼν πύλας 
830	ἔπινον ἀνδρὸς ἐν φιλοξένου δόμοις, 
831	πράσσοντος οὕτω. κᾆτ’ ἐκώμαζον κάρα 
832	στεφάνοις πυκασθείς; ἀλλὰ σοῦ τὸ μὴ φράσαι, 
833	κακοῦ τοσούτου δώμασιν προκειμένου. 
834	ποῦ καί σφε θάπτει; ποῦ νιν εὑρήσω μολών; 
835	ὀρθὴν παρ’ οἶμον, ἣ ’πὶ Λάρισαν φέρει, 
836	τύμβον κατόψῃ ξεστὸν ἐκ προαστίου. 
837	ὦ πολλὰ τλᾶσα καρδία καὶ χεὶρ ἐμή, 
838	νῦν δεῖξον οἷον παῖδά σ’ ἡ Τιρυνθία 
839	Ἠλεκτρύωνος γείνατ’ Ἀλκμήνη Διί. 
840	δεῖ γάρ με σῶσαι τὴν θανοῦσαν ἀρτίως 
841	γυναῖκα κἀς τόνδ’ αὖθις ἱδρῦσαι δόμον 
842	Ἄλκηστιν, Ἀδμήτῳ θ’ ὑπουργῆσαι χάριν. 
843	ἐλθὼν δ’ ἄνακτα τὸν μελάμπεπλον νεκρῶν 
844	Θάνατον φυλάξω, καί νιν εὑρήσειν δοκῶ 
845	πίνοντα τύμβου πλησίον προσφαγμάτων. 
846	κἄνπερ λοχαίας αὐτὸν ἐξ ἕδρας συθεὶς 
847	μάρψω, κύκλον δὲ περιβάλω χεροῖν ἐμαῖν, 
848	οὐκ ἔστιν ὅστις αὐτὸν ἐξαιρήσεται 
849	μογοῦντα πλευρά, πρὶν γυναῖκ’ ἐμοὶ μεθῇ. 
850	ἢν δ’ οὖν ἁμάρτω τῆσδ’ ἄγρας, καὶ μὴ μόλῃ 
851	πρὸς αἱματηρὸν πέλανον, εἶμι τῶν κάτω 
852	Κόρης Ἄνακτός τ’ εἰς ἀνηλίους δόμους 
853	αἰτήσομαί τε· καὶ πέποιθ’ ἄξειν ἄνω 
854	Ἄλκηστιν, ὥστε χερσὶν ἐνθεῖναι ξένου, 
855	ὅς μ’ ἐς δόμους ἐδέξατ’ οὐδ’ ἀπήλασε, 
856	καίπερ βαρείᾳ συμφορᾷ πεπληγμένος, 
857	ἔκρυπτε δ’ ὢν γενναῖος, αἰδεσθεὶς ἐμέ. 
858	τίς τοῦδε μᾶλλον Θεσσαλῶν φιλόξενος, 
859	τίς Ἑλλάδ’ οἰκῶν; τοιγὰρ οὐκ ἐρεῖ κακὸν 
860	εὐεργετῆσαι φῶτα γενναῖος γεγώς. 
861	ἰώ, στυγναὶ 
861a	πρόσοδοι, στυγναὶ δ’ ὄψεις χήρων 
862	μελάθρων. ἰώ μοί μοι. αἶ αἶ. 
863	ποῖ βῶ; ποῖ στῶ; τί λέγω; τί δὲ μή; 
864	πῶς ἂν ὀλοίμαν; 
865	ἦ βαρυδαίμονα μήτηρ μ’ ἔτεκεν. 
866	ζηλῶ φθιμένους, κείνων ἔραμαι, 
867	κεῖν’ ἐπιθυμῶ δώματα ναίειν. 
868	οὔτε γὰρ αὐγὰς χαίρω προσορῶν 
869	οὔτ’ ἐπὶ γαίας πόδα πεζεύων· 
870	τοῖον ὅμηρόν μ’ ἀποσυλήσας 
871	Ἅιδῃ Θάνατος παρέδωκεν. 
872	—πρόβα, πρόβα· βᾶθι κεῦθος οἴκων. 
872b	αἰαῖ. 
873	—πέπονθας ἄξι’ αἰαγμάτων. 
873b	ἒ ἔ. 
874	—δι’ ὀδύνας ἔβας, σάφ’ οἶδα . . . 
874b	φεῦ φεῦ. 
875	—τὰν νέρθε δ’ οὐδὲν ὠφελεῖς. 
875b	ἰώ μοί μοι. 
876	—τὸ μήποτ’ εἰσιδεῖν φιλίας ἀλόχου 
877	πρόσωπόν ἄντα λυπρόν. 
878	ἔμνησας ὅ μου φρένας ἥλκωσεν· 
879	τί γὰρ ἀνδρὶ κακὸν μεῖζον ἁμαρτεῖν 
880	πιστῆς ἀλόχου; μή ποτε γήμας 
881	ὤφελον οἰκεῖν μετὰ τῆσδε δόμους. 
882	ζηλῶ δ’ ἀγάμους ἀτέκνους τε βροτῶν· 
883	μία γὰρ ψυχή, τῆς ὑπεραλγεῖν 
884	μέτριον ἄχθος· 
885	παίδων δὲ νόσους καὶ νυμφιδίους 
886	εὐνὰς θανάτοις κεραϊζομένας 
887	οὐ τλητὸν ὁρᾶν, ἐξὸν ἀτέκνους 
888	ἀγάμους τ’ εἶναι διὰ παντός. 
889	—τύχα τύχα δυσπάλαιστος ἥκει· 
889b	αἰαῖ. 
890	—πέρας δέ γ’ οὐδὲν ἀλγέων τίθης. 
890b	ἒ ἔ.
891	—βαρέα μὲν φέρειν, ὅμως δὲ . . . 
891b	φεῦ φεῦ. 
892	—τλᾶθʼ· οὐ σὺ πρῶτος ὤλεσας . . . 
892b	ἰώ μοί μοι.
893	—γυναῖκα· συμφορὰ δ’ ἑτέρους ἑτέρα 
894	πιέζει φανεῖσα θνατῶν. 
895	ὦ μακρὰ πένθη λῦπαί τε φίλων 
896	τῶν ὑπὸ γαῖαν. 
897	τί μ’ ἐκώλυσας ῥῖψαι τύμβου 
898	τάφρον ἐς κοίλην καὶ μετ’ ἐκείνης 
899	τῆς μέγ’ ἀρίστης κεῖσθαι φθίμενον; 
900	δύο δ’ ἀντὶ μιᾶς Ἅιδης ψυχὰς 
901	τὰς πιστοτάτας σὺν ἂν ἔσχεν, ὁμοῦ 
902	χθονίαν λίμνην διαβάντε. 
903	ἐμοί τις ἦν 
904	ἐν γένει, ᾧ κόρος ἀξιόθρηνος 
905	ὤλετ’ ἐν δόμοισιν 
906	μονόπαις· ἀλλ’ ἔμπας 
907	ἔφερε κακὸν ἅλις, ἄτεκνος ὤν, 
908	πολιὰς ἐπὶ χαίτας 
909	ἤδη προπετὴς ὢν 
910	βιότου τε πόρσω. 
912	ὦ σχῆμα δόμων, πῶς εἰσέλθω; 
913	πῶς δ’ οἰκήσω μεταπίπτοντος 
914	δαίμονος; οἴμοι. πολὺ γὰρ τὸ μέσον· 
915	τότε μὲν πεύκαις σὺν Πηλιάσιν 
916	σύν θ’ ὑμεναίοις ἔστειχον ἔσω, 
917	φιλίας ἀλόχου χέρα βαστάζων, 
918	πολυάχητος δ’ εἵπετο κῶμος, 
919	τήν τε θανοῦσαν κἄμ’ ὀλβίζων, 
920	ὡς εὐπατρίδαι καὶ ἀπ’ ἀμφοτέρων 
921	ὄντες ἀρίστων σύζυγες εἶμεν· 
922	νῦν δ’ ὑμεναίων γόος ἀντίπαλος 
923	λευκῶν τε πέπλων μέλανες στολμοὶ 
924	πέμπουσί μ’ ἔσω 
925	λέκτρων κοίτας ἐς ἐρήμους. 
926	παρ’ εὐτυχῆ 
927	σοὶ πότμον ἦλθεν ἀπειροκάκῳ τόδ’ 
928	ἄλγος· ἀλλ’ ἔσωσας 
929	βίοτον καὶ ψυχάν. 
930	ἔθανε δάμαρ, ἔλιπε φιλίαν· 
931	τί νέον τόδε; πολλοῖς 
932	ἤδη παρέλυσεν 
933	θάνατος δάμαρτας. 
935	φίλοι, γυναικὸς δαίμον’ εὐτυχέστερον 
936	τοὐμοῦ νομίζω, καίπερ οὐ δοκοῦνθ’ ὅμως· 
937	τῆς μὲν γὰρ οὐδὲν ἄλγος ἅψεταί ποτε, 
938	πολλῶν δὲ μόχθων εὐκλεὴς ἐπαύσατο. 
939	ἐγὼ δʼ, ὃν οὐ χρῆν ζῆν, παρεὶς τὸ μόρσιμον 
940	λυπρὸν διάξω βίοτον· ἄρτι μανθάνω.
941	πῶς γὰρ δόμων τῶνδ’ εἰσόδους ἀνέξομαι; 
942	τίν’ ἂν προσειπών, τοῦ δὲ προσρηθεὶς ὕπο, 
943	τερπνῆς τύχοιμ’ ἂν ἐξόδου; ποῖ τρέψομαι; 
944	ἡ μὲν γὰρ ἔνδον ἐξελᾷ μ’ ἐρημία, 
945	γυναικὸς εὐνὰς εὖτ’ ἂν εἰσίδω κενὰς 
946	θρόνους τ’ ἐν οἷσιν ἷζε, καὶ κατὰ στέγας 
947	αὐχμηρὸν οὖδας, τέκνα δ’ ἀμφὶ γούνασι 
948	πίπτοντα κλαίῃ μητέρʼ, οἳ δὲ δεσπότιν 
949	στένωσιν οἵαν ἐκ δόμων ἀπώλεσαν. 
950	τὰ μὲν κατ’ οἴκους τοιάδʼ· ἔξωθεν δέ με 
951	γάμοι τ’ ἐλῶσι Θεσσαλῶν καὶ ξύλλογοι 
952	γυναικοπληθεῖς· οὐ γὰρ ἐξανέξομαι 
953	λεύσσων δάμαρτος τῆς ἐμῆς ὁμήλικας. 
954	ἐρεῖ δέ μ’ ὅστις ἐχθρὸς ὢν κυρεῖ τάδε· 
955	Ἰδοῦ τὸν αἰσχρῶς ζῶνθʼ, ὃς οὐκ ἔτλη θανεῖν, 
956	ἀλλ’ ἣν ἔγημεν ἀντιδοὺς ἀψυχίᾳ 
957	πέφευγεν Ἅιδην· εἶτ’ ἀνὴρ εἶναι δοκεῖ; 
958	στυγεῖ δὲ τοὺς τεκόντας, αὐτὸς οὐ θέλων 
959	θανεῖν. τοιάνδε πρὸς κακοῖσι κληδόνα 
960	ἕξω. τί μοι ζῆν δῆτα κέρδιον, φίλοι, 
961	κακῶς κλύοντι καὶ κακῶς πεπραγότι; 
962	ἐγὼ καὶ διὰ μούσας 
963	καὶ μετάρσιος ᾖξα, καὶ 
964	πλείστων ἁψάμενος λόγων 
965	κρεῖσσον οὐδὲν Ἀνάγκας 
966	ηὗρον, οὐδέ τι φάρμακον 
967	Θρῄσσαις ἐν σανίσιν, τὰς 
968	Ὀρφεία κατέγραψεν 
970	γῆρυς, οὐδ’ ὅσα Φοῖβος Ἀσκληπιάδαις ἔδωκε 
971	φάρμακα πολυπόνοις ἀντιτεμὼν βροτοῖσιν. 
973	μόνας δ’ οὔτ’ ἐπὶ βωμοὺς 
974	ἔστιν οὔτε βρέτας θεᾶς 
975	ἐλθεῖν, οὐ σφαγίων κλύει. 
976	μή μοι, πότνια, μείζων 
977	ἔλθοις ἢ τὸ πρὶν ἐν βίῳ. 
978	καὶ γὰρ Ζεὺς ὅ τι νεύσῃ, 
979	σὺν σοὶ τοῦτο τελευτᾷ. 
980	καὶ τὸν ἐν Χαλύβοις δαμάζεις σὺ βίᾳ σίδαρον, 
981	οὐδέ τις ἀποτόμου λήματός ἐστιν αἰδώς. 
984	καὶ σ’ ἐν ἀφύκτοισι χερῶν εἷλε θεὰ δεσμοῖς. 
985	τόλμα δʼ· οὐ γὰρ ἀνάξεις ποτ’ ἔνερθεν 
986	κλαίων τοὺς φθιμένους ἄνω. 
987	καὶ θεῶν σκότιοι φθίνουσι 
990	παῖδες ἐν θανάτῳ. 
991	φίλα μὲν ὅτ’ ἦν μεθ’ ἡμῶν, 
992	φίλα δὲ καὶ θανοῦσ’ ἔσται, 
994	γενναιοτάταν δὲ πασᾶν ἐζεύξω κλισίαις ἄκοιτιν. 
995	μηδὲ νεκρῶν ὡς φθιμένων χῶμα νομιζέσθω 
996	τύμβος σᾶς ἀλόχου, θεοῖσι δ’ ὁμοίως 
997	τιμάσθω, σέβας ἐμπόρων. 
1000	καί τις δοχμίαν κέλευθον 
1001	ἐκβαίνων τόδ’ ἐρεῖ· 
1002	Αὕτα ποτὲ προύθαν’ ἀνδρός, 
1003	νῦν δ’ ἐστὶ μάκαιρα δαίμων· 
1004	χαῖρʼ, ὦ πότνι’, εὖ δὲ δοίης. τοῖαί νιν προσεροῦσι 
1005	φῆμαι. 
1006	—καὶ μὴν ὅδʼ, ὡς ἔοικεν, Ἀλκμήνης γόνος, 
1007	Ἄδμητε, πρὸς σὴν ἑστίαν πορεύεται. 
1008	φίλον πρὸς ἄνδρα χρὴ λέγειν ἐλευθέρως, 
1009	Ἄδμητε, μομφὰς δ’ οὐχ ὑπὸ σπλάγχνοις ἔχειν 
1010	σιγῶντʼ. ἐγὼ δὲ σοῖς κακοῖσιν ἠξίουν 
1011	ἐγγὺς παρεστὼς ἐξετάζεσθαι φίλος· 
1012	σὺ δ’ οὐκ ἔφραζες σῆς προκείμενον νέκυν 
1013	γυναικός, ἀλλά μ’ ἐξένιζες ἐν δόμοις. 
1014	ὡς δὴ θυραίου πήματος σπουδὴν ἔχων. 
1015	κἄστεψα κρᾶτα καὶ θεοῖς ἐλειψάμην 
1016	σπονδὰς ἐν οἴκοις δυστυχοῦσι τοῖσι σοῖς. 
1017	καὶ μέμφομαι μέν, μέμφομαι, παθὼν τάδε, 
1018	οὐ μήν σε λυπεῖν ἐν κακοῖσι βούλομαι. 
1019	ὧν δ’ οὕνεχ’ ἥκω δεῦρ’ ὑποστρέψας πάλιν 
1020	λέξω. γυναῖκα τήνδε μοι σῷσον λαβών, 
1021	ἕως ἂν ἵππους δεῦρο Θρῃκίας ἄγων 
1022	ἔλθω, τύραννον Βιστόνων κατακτανών. 
1023	πράξας δ’ ὃ μὴ τύχοιμι—νοστήσαιμι γάρ— 
1024	τήνδε σοῖσι προσπολεῖν δόμοις. 
1025	πολλῷ δὲ μόχθῳ χεῖρας ἦλθεν εἰς ἐμάς· 
1026	ἀγῶνα γὰρ πάνδημον εὑρίσκω τινὰς 
1027	τιθέντας, ἀθληταῖσιν ἄξιον πόνον, 
1028	ὅθεν κομίζω τήνδε νικητήρια 
1029	λαβών· τὰ μὲν γὰρ κοῦφα τοῖς νικῶσιν ἦν 
1030	ἵππους ἄγεσθαι, τοῖσι δ’ αὖ τὰ μείζονα 
1031	νικῶσι, πυγμὴν καὶ πάλην, βουφόρβια· 
1032	γυνὴ δ’ ἐπ’ αὐτοῖς εἵπετʼ· ἐντυχόντι δὲ 
1033	αἰσχρὸν παρεῖναι κέρδος ἦν τόδ’ εὐκλεές. 
1034	ἀλλʼ, ὥσπερ εἶπον, σοὶ μέλειν γυναῖκα χρή· 
1035	οὐ γὰρ κλοπαίαν, ἀλλὰ σὺν πόνῳ λαβὼν 
1036	ἥκω· χρόνῳ δὲ καὶ σύ μ’ αἰνέσεις ἴσως. 
1037	οὔτοι σ’ ἀτίζων οὐδ’ ἐν αἰσχροῖσιν τιθεὶς 
1038	ἔκρυψ’ ἐμῆς γυναικὸς ἀθλίου τύχας· 
1039	ἀλλ’ ἄλγος ἄλγει τοῦτ’ ἂν ἦν προσκείμενον, 
1040	εἴ του πρὸς ἄλλου δώμαθ’ ὡρμήθης ξένου· 
1041	ἅλις δὲ κλαίειν τοὐμὸν ἦν ἐμοὶ κακόν. 
1042	γυναῖκα δʼ, εἴ πως ἔστιν, αἰτοῦμαί σʼ, ἄναξ, 
1043	ἄλλον τιν’ ὅστις μὴ πέπονθεν οἷ’ ἐγὼ 
1044	σῴζειν ἄνωχθι Θεσσαλῶν· πολλοὶ δέ σοι 
1045	ξένοι Φεραίων· μή μ’ ἀναμνήσῃς κακῶν. 
1046	οὐκ ἂν δυναίμην τήνδ’ ὁρῶν ἐν δώμασιν 
1047	ἄδακρυς εἶναι· μὴ νοσοῦντί μοι νόσον 
1048	προσθῇς· ἅλις γὰρ συμφορᾷ βαρύνομαι. 
1049	ποῦ καὶ τρέφοιτ’ ἂν δωμάτων νέα γυνή; 
1050	νέα γάρ, ὡς ἐσθῆτι καὶ κόσμῳ πρέπει. 
1051	πότερα κατ’ ἀνδρῶν δῆτ’ ἐνοικήσει στέγην; 
1052	καὶ πῶς ἀκραιφνὴς ἐν νέοις στρωφωμένη 
1053	ἔσται; τὸν ἡβῶνθʼ, Ἡράκλεις, οὐ ῥᾴδιον 
1054	εἴργειν· ἐγὼ δὲ σοῦ προμηθίαν ἔχω. 
1055	ἢ τῆς θανούσης θάλαμον ἐσβήσας τρέφω; 
1056	καὶ πῶς ἐπεσφρῶ τήνδε τῷ κείνης λέχει; 
1057	διπλῆν φοβοῦμαι μέμψιν, ἔκ τε δημοτῶν, 
1058	μή τίς μ’ ἐλέγξῃ τὴν ἐμὴν εὐεργέτιν 
1059	προδόντ’ ἐν ἄλλης δεμνίοις πίτνειν νέας, 
1060	καὶ τῆς θανούσης· ἀξία δέ μοι σέβειν· 
1061	πολλὴν πρόνοιαν δεῖ μ’ ἔχειν. σὺ δʼ, ὦ γύναι, 
1062	ἥτις ποτ’ εἶ σύ, ταὔτ’ ἔχουσ’ Ἀλκήστιδι 
1063	μορφῆς μέτρ’ ἴσθι· καὶ προσήιξαι δέμας. 
1064	οἴμοι. κόμιζε πρὸς θεῶν ἐξ ὀμμάτων 
1065	γυναῖκα τήνδε, μή μ’ ἕλῃς ᾑρημένον. 
1066	δοκῶ γὰρ αὐτὴν εἰσορῶν γυναῖχ’ ὁρᾶν 
1067	ἐμήν· θολοῖ δὲ καρδίαν, ἐκ δ’ ὀμμάτων 
1068	πηγαὶ κατερρώγασιν· ὦ τλήμων ἐγώ, 
1069	ὡς ἄρτι πένθους τοῦδε γεύομαι πικροῦ. 
1070	ἐγὼ μὲν οὐκ ἔχοιμ’ ἂν εὖ λέγειν τύχην· 
1071	χρὴ δʼ, ὅστις εἶ σύ, καρτερεῖν θεοῦ δόσιν. 
1072	εἰ γὰρ τοσαύτην δύναμιν εἶχον ὥστε σὴν 
1073	ἐς φῶς πορεῦσαι νερτέρων ἐκ δωμάτων 
1074	γυναῖκα καί σοι τήνδε πορσῦναι χάριν. 
1075	σάφ’ οἶδα βούλεσθαί σ’ ἄν. ἀλλὰ ποῦ τόδε; 
1076	οὐκ ἔστι τοὺς θανόντας ἐς φάος μολεῖν. 
1077	μή νυν ὑπέρβαλλʼ, ἀλλ’ ἐναισίμως φέρε. 
1078	ῥᾷον παραινεῖν ἢ παθόντα καρτερεῖν. 
1079	τί δ’ ἂν προκόπτοις, εἰ θέλοις ἀεὶ στένειν; 
1080	ἔγνωκα καὐτός, ἀλλ’ ἔρως τις ἐξάγει. 
1081	τὸ γὰρ φιλῆσαι τὸν θανόντ’ ἄγει δάκρυ. 
1082	ἀπώλεσέν με, κἄτι μᾶλλον ἢ λέγω. 
1083	γυναικὸς ἐσθλῆς ἤμπλακες· τίς ἀντερεῖ; 
1084	ὥστ’ ἄνδρα τόνδε μηκέθ’ ἥδεσθαι βίῳ. 
1085	χρόνος μαλάξει, νῦν δ’ ἔθ’ ἡβάσκει κακόν. 
1086	χρόνον λέγοις ἄν, εἰ χρόνος τὸ κατθανεῖν. 
1087	γυνή σε παύσει καὶ νέου γάμου πόθοι. 
1088	σίγησον· οἷον εἶπας. οὐκ ἂν ᾠόμην. 
1089	τί δʼ; οὐ γαμεῖς γάρ, ἀλλὰ χηρεύσῃ λέχος; 
1090	οὐκ ἔστιν ἥτις τῷδε συγκλιθήσεται. 
1091	μῶν τὴν θανοῦσαν ὠφελεῖν τι προσδοκᾷς; 
1092	κείνην ὅπουπερ ἔστι τιμᾶσθαι χρεών. 
1093	αἰνῶ μὲν αἰνῶ· μωρίαν δ’ ὀφλισκάνεις. 
1094	ὡς μήποτ’ ἄνδρα τόνδε νυμφίον καλῶν. 
1095	ἐπῄνεσ’ ἀλόχῳ πιστὸς οὕνεκ’ εἶ φίλος. 
1096	θάνοιμ’ ἐκείνην καίπερ οὐκ οὖσαν προδούς. 
1097	δέχου νυν εἴσω τήνδε γενναίων δόμων. 
1098	μή, πρός σε τοῦ σπείραντος ἄντομαι Διός. 
1099	καὶ μὴν ἁμαρτήσῃ γε μὴ δράσας τάδε. 
1100	καὶ δρῶν γε λύπῃ καρδίαν δηχθήσομαι. 
1101	πιθοῦ· τάχ’ ἂν γὰρ ἐς δέον πέσοι χάρις. 
1102	φεῦ. 
1102a	εἴθ’ ἐξ ἀγῶνος τήνδε μὴ ῎λαβές ποτε. 
1103	νικῶντι μέντοι καὶ σὺ συννικᾷς ἐμοί. 
1104	καλῶς ἔλεξας· ἡ γυνὴ δ’ ἀπελθέτω. 
1105	ἄπεισιν, εἰ χρή· πρῶτα δ’ εἰ χρεὼν ἄθρει. 
1106	χρή, σοῦ γε μὴ μέλλοντος ὀργαίνειν ἐμοί. 
1107	εἰδώς τι κἀγὼ τήνδ’ ἔχω προθυμίαν. 
1108	νίκα νυν. οὐ μὴν ἁνδάνοντά μοι ποιεῖς. 
1109	ἀλλ’ ἔσθ’ ὅθ’ ἡμᾶς αἰνέσεις· πιθοῦ μόνον. 
1110	κομίζετʼ, εἰ χρὴ τήνδε δέξασθαι δόμοις. 
1111	οὐκ ἂν μεθείην τὴν γυναῖκα προσπόλοις. 
1112	σὺ δ’ αὐτὸς αὐτὴν εἴσαγʼ, εἰ βούλῃ, δόμους. 
1113	ἐς σὰς μὲν οὖν ἔγωγε θήσομαι χέρας. 
1114	οὐκ ἂν θίγοιμι· δῶμα δ’ εἰσελθεῖν πάρα. 
1115	τῇ σῇ πέποιθα χειρὶ δεξιᾷ μόνῃ. 
1116	ἄναξ, βιάζῃ μ’ οὐ θέλοντα δρᾶν τάδε. 
1117	τόλμα προτεῖναι χεῖρα καὶ θιγεῖν ξένης. 
1118	καὶ δὴ προτείνω, Γοργόν’ ὡς καρατομῶν. 
1119	ἔχεις; 
1119b	ἔχω; ναί. 
1119c	σῷζέ νυν, καὶ τὸν Διὸς 
1120	φήσεις ποτ’ εἶναι παῖδα γενναῖον ξένον. 
1121	βλέψον πρὸς αὐτήν, εἴ τι σῇ δοκεῖ πρέπειν 
1122	γυναικί· λύπης δ’ εὐτυχῶν μεθίστασο. 
1123	ὦ θεοί, τί λέξω—θαῦμ’ ἀνέλπιστον τόδε— 
1124	γυναῖκα λεύσσων τήνδʼ; —ἐμὴν ἐτητύμως; 
1125	ἢ κέρτομός με θεοῦ τις ἐκπλήσσει χαρά; 
1126	οὐκ ἔστιν, ἀλλὰ τήνδ’ ὁρᾷς δάμαρτα σήν. 
1127	ὅρα γε μή τι φάσμα νερτέρων τόδ’ ᾖ. 
1128	οὐ ψυχαγωγὸν τόνδ’ ἐποιήσω ξένον. 
1129	ἀλλ’ ἣν ἔθαπτον εἰσορῶ δάμαρτ’ ἐμήν; 
1130	σάφ’ ἴσθʼ. ἀπιστεῖν δ’ οὔ σε θαυμάζω τύχην. 
1131	θίγω, προσείπω ζῶσαν ὡς δάμαρτ’ ἐμήν; 
1132	πρόσειπʼ. ἔχεις γὰρ πᾶν ὅσονπερ ἤθελες. 
1133	ὦ φιλτάτης γυναικὸς ὄμμα καὶ δέμας, 
1134	ἔχω σ’ ἀέλπτως, οὔποτ’ ὄψεσθαι δοκῶν. 
1135	ἔχεις· φθόνος δὲ μὴ γένοιτό τις θεῶν. 
1136	ὦ τοῦ μεγίστου Ζηνὸς εὐγενὲς τέκνον, 
1137	εὐδαιμονοίης, καί σ’ ὁ φιτύσας πατὴρ 
1138	σῴζοι· σὺ γὰρ δὴ τἄμ’ ἀνώρθωσας μόνος. 
1139	πῶς τήνδ’ ἔπεμψας νέρθεν ἐς φάος τόδε; 
1140	μάχην συνάψας δαιμόνων τῷ κυρίῳ. 
1141	ποῦ τόνδε Θανάτῳ φῂς ἀγῶνα συμβαλεῖν; 
1142	τύμβον παρ’ αὐτὸν ἐκ λόχου μάρψας χεροῖν. 
1143	τί γάρ ποθ’ ἥδ’ ἄναυδος ἕστηκεν γυνή; 
1144	οὔπω θέμις σοι τῆσδε προσφωνημάτων 
1145	κλύειν, πρὶν ἂν θεοῖσι τοῖσι νερτέροις 
1146	ἀφαγνίσηται καὶ τρίτον μόλῃ φάος. 
1147	ἀλλ’ εἴσαγ’ εἴσω τήνδε· καὶ δίκαιος ὢν 
1148	τὸ λοιπόν, Ἄδμητʼ, εὐσέβει περὶ ξένους. 
1149	καὶ χαῖρʼ· ἐγὼ δὲ τὸν προκείμενον πόνον 
1150	Σθενέλου τυράννῳ παιδὶ πορσυνῶ μολών. 
1151	μεῖνον παρ’ ἡμῖν καὶ ξυνέστιος γενοῦ. 
1152	αὖθις τόδ’ ἔσται, νῦν δ’ ἐπείγεσθαί με δεῖ. 
1153	ἀλλ’ εὐτυχοίης, νόστιμον δ’ ἔλθοις δόμον. 
1154	ἀστοῖς δὲ πάσῃ τ’ ἐννέπω τετραρχίᾳ, 
1155	χοροὺς ἐπ’ ἐσθλαῖς συμφοραῖσιν ἱστάναι 
1156	βωμούς τε κνισᾶν βουθύτοισι προστροπαῖς. 
1157	νῦν γὰρ μεθηρμόσμεσθα βελτίω βίον 
1158	τοῦ πρόσθεν· οὐ γὰρ εὐτυχῶν ἀρνήσομαι. 
1159	πολλαὶ μορφαὶ τῶν δαιμονίων, 
1160	πολλὰ δ’ ἀέλπτως κραίνουσι θεοί· 
1161	καὶ τὰ δοκηθέντ’ οὐκ ἐτελέσθη, 
1162	τῶν δ’ ἀδοκήτων πόρον ηὗρε θεός. 
1163	τοιόνδ’ ἀπέβη τόδε πρᾶγμα. 
